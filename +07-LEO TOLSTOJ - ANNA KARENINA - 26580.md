# LEO TOLSTOJ - ANNA KARENINA- 26580

ÅTERBERÄTTAD AV JOHAN WERKMÄSTER
# Personerna i berättelsen:

Anna Karenina (bosatt i Sankt Petersburg)

Alexej Karenin (Annas man)

Serjozja (Annas och Alexejs son)

Stiva Oblonskij (Annas bror, bosatt i Moskva)

Dolly (Stivas hustru)

Kitty (Dollys yngre syster)

Fursten och furstinnan Stjerbatskij (Kittys och Dollys föräldrar)

Konstantin Levin (godsägare, bosatt på landet)

Nikolaj (Konstantin Levins bror)

Marja (Nikolajs fästmö)

Greve Vronskij (officer från Sankt Petersburg)

Grevinnan Vronskaja (Vronskijs mor)

Betsy Tverskaja (furstinna, god vän till Anna och Vronskij)

Lidija Ivanovna (grevinna, änka, god vän till Alexej Karenin)

Sorokina (ung furstinna, sällskapsdam åt Vronskijs mor)

# Brevet

Anna Karenina var en mycket vacker kvinna. Hon hade svart lockigt hår, grå glänsande ögon och mörkröda välformade läppar.

Vintern 1874 bodde hon i den ryska staden Sankt Petersburg. Hon levde där med sin man, Alexej Karenin, och sonen Serjozja, som var åtta år gammal.

De var rika och hade ett stort hus. Hemmet sköttes av tjänstefolk.

Anna och Alexej tillhörde Sankt Petersburgs förmögna och förnäma överklass, societeten eller den fina världen som den kallades ibland.

Alexej Karenin arbetade för staten. Han var chef för en viktig myndighet, ett ämbetsverk. Han var en mäktig och upptagen man som arbetade från morgon till kväll. Han hade sällan tid att vara tillsammans med familjen.

Anna tyckte att det var skönt att Alexej inte var hemma så mycket. Hon älskade inte sin man och hade kanske aldrig gjort det. Alexej var tjugo år äldre än hon. När hon gifte sig med honom var hon så ung att hon inte visste vad riktig kärlek var.

Anna tyckte om Alexej. Han var en hederlig och snäll man som försörjde sin familj och skötte sitt arbete perfekt. Men hon var inte förälskad i honom.

Ibland kunde hon tycka att Alexej var lite löjlig. Han hade stora, utstående öron och en gnällig, fånig röst. Anna gillade inte att höra honom prata. Förresten pratade han mest om sitt jobb. Hon tyckte inte heller om när han rörde vid henne, smekte henne. Det var nästan obehagligt.

Egentligen var det ganska långtråkigt och trist att vara gift med Alexej Karenin, men Anna klagade inte. De hade i alla fall gott om pengar. De bodde bra. De ägde inte bara huset i Sankt Petersburg utan också en stor sommarvilla utanför staden. De hade råd att köpa allt de ville ha.

Dessutom hade de sonen Serjozja. Anna älskade pojken mer än allt annat på jorden. Det var han som gjorde livet värt att leva. Han spred värme och glädje i hennes annars ganska händelselösa liv.

En dag fick Anna Karenina ett brev från sin bror, Stiva, som bodde med sin familj i Moskva.

Stiva skrev att hans fru, Dolly, ville lämna honom. Det var hans eget fel eftersom han hade varit otrogen. Han hade varit tillsammans med en annan kvinna. Stiva ångrade sig verkligen och ville absolut inte skiljas. Därför skrev han för att be Anna om hjälp och bad henne komma till Moskva. Hon måste prata med hans fru. Anna var den enda personen han kände som kunde få Dolly att ändra sig.

Du måste komma hit och rädda mitt äktenskap! skrev Stiva i brevet.

Anna funderade en stund. Sedan bestämde hon sig för att resa till sin bror. Det skulle bli skönt att komma bort ett tag från Alexej och Sankt Petersburg. Om några dagar skulle Anna resa med tåget de sjuttio milen till Moskva.

# Det dumma leendet

Klockan var åtta på morgonen.

Annas bror, Stiva Oblonskij, hade just vaknat i ett hus i Moskva. Men han hade inte legat i sovrummet hos hustrun Dolly utan på en soffa i arbetsrummet. Så hade det varit de senaste nätterna. Några dagar tidigare hade Dolly upptäckt att Stiva hade en älskarinna. Sedan dess ville hon inte sova i samma rum som sin man. Hon ville inte ens se honom.

Bland Stivas papper hade Dolly hittat ett brev från en ung kvinna som tidigare hade arbetat som barnflicka hos familjen. När Dolly läste brevet förstod hon att kvinnan var Stivas älskarinna. Dolly blev ledsen och förtvivlad. Hon hade aldrig kunnat tro att hennes man var otrogen.

De hade varit gifta i nästan nio år och hade sex barn tillsammans. Den äldsta dottern, Tanja, var åtta år.

Den yngste sonen, som kallades Lillen, var bara några månader gammal. En kväll när Stiva just kommit hem från arbetet satt Dolly i sovrummet med brevet från älskarinnan i handen. Hon var upprörd och arg.

– Vad betyder det här? sade hon och viftade med brevet. Har du varit otrogen mot mig? Har du bedragit mig?

Stiva visste inte vad han skulle svara. Kanske borde han ha nekat och sagt att det var ett missförstånd, att han var helt oskyldig. Eller kanske borde han ha erkänt och bett om förlåtelse. Men han sade ingenting. I stället började han att le ett dumt och fånigt leende.

När Dolly såg hans dumma leende blev hon rasande. Hon svor, skrek, slog omkring sig och rusade till sist ut ur rummet. Sedan dess hade hon inte velat se sin man.

&

Stiva ångrade sig verkligen. Han ångrade det där dumma leendet och att han hade varit så slarvig med brevet från älskarinnan. Han borde ha bränt det. Men Stiva hade aldrig trott att Dolly skulle bli så upprörd över att han träffade en annan kvinna. I så fall skulle han ha tänkt sig för.

Han hade haft andra älskarinnor förut, men utan att Dolly hade vetat om det. Stiva ångrade egentligen inte att han varit otrogen, bara att han hade varit så oförsiktig att Dolly hade avslöjat honom. Nu ville hon skiljas men det ville inte Stiva. Han trivdes mycket bra med sitt liv och sin familj.

Han förstod inte varför Dolly var så upprörd och arg. Stiva tyckte att det var naturligt att en man i hans ålder hade en älskarinna. Han kände många andra gifta män som hade unga älskarinnor.

Stiva var 34 år. Han såg bra ut. Visserligen var han ganska kraftig, nästan tjock, men de flesta kvinnor tyckte att han var stilig.

Dolly var ett år yngre än Stiva. Det syntes på hennes kropp att hon hade fött många barn. Hon var inte så ung och vacker som när de gifte sig. Stiva tyckte mycket om henne, men mest som en vän och som mor till barnen. Han blev inte längre sexuellt upphetsad av henne, inte som han kunde bli av andra kvinnor. Stiva och Dolly låg inte med varandra så ofta. Men han älskade henne fortfarande i alla fall.

Stiva hade bett Dolly om ursäkt flera gånger, men hon ville inte förlåta honom.

Hon påstod att hon tänkte lämna honom. Kanske kunde hans syster Anna få Dolly att ändra sig. Två dagar tidigare hade Stiva skrivit ett brev till Anna och bett henne komma till Moskva, men han hade ännu inte fått något svar.

Stiva suckade och tittade på klockan. Den var tio minuter över åtta. Han reste sig ur soffan och klädde på sig. Sedan gick han bort till fönstret och drog från de mörka gardinerna.

Samtidigt knackade någon på dörren.

– Kom in! sade Stiva.

Det var hans betjänt, Matvej.

– Det har kommit ett telegram till herrn, sade han och räckte fram ett papper.

Stiva läste telegrammet som var från Anna. Om två dagar skulle hon komma till Moskva, meddelade hon.

– Matvej, jag har goda nyheter, sade Stiva. Min syster Anna kommer hit i övermorgon. Vill du vara snäll och berätta det för Dolly.

Matvej såg tveksam ut.

– Borde inte herrn själv berätta det för frun? sade han. Det vore nog bra om herrn försökte prata med henne igen.

– Tror du verkligen att det hjälper? frågade Stiva.

Matvej nickade.

– Ja, jag tror att allt ordnar sig om herrn ber frun om förlåtelse igen, sade han.

Stiva var tyst en stund.

– Du har kanske rätt, sade han till sist. Jag ska gå in till Dolly strax, men först vill jag äta frukost.

# Dolly och Stiva

Dolly var i sovrummet. Hon hade tagit fram två stora resväskor och börjat packa ner en del kläder. Hon tänkte ta barnen med sig och resa till sin mor.

Dolly såg trött och sliten ut. Hon hade sovit dåligt de senaste nätterna och var mager och blek. Det syntes på hennes ögon att hon hade gråtit mycket.

Det gick långsamt att packa. Dolly visste inte om hon verkligen ville resa bort. Hon älskade fortfarande sin man, även om hon var mycket arg på honom. På något sätt måste han straffas. Dolly kunde inte bara fortsätta att bo kvar här som om ingenting hade hänt.

Plötsligt hörde hon Stivas fotsteg. Han var på väg till sovrummet. Dolly blev nervös och spänd.

Hon böjde sig över en resväska och låtsades vara upptagen av packningen. Först när hon hörde hans röst vände hon sig om.

– Dolly! Jag måste prata med dig, sade Stiva.

Hon tittade ilsket på honom.

– Vad vill du? frågade hon.

– Min syster Anna kommer hit, sade han.

– Det har inte jag med att göra, svarade Dolly. Jag kan inte ta emot henne. Det får du klara själv. Gå ut härifrån! Jag vill inte se dig!

I nästa stund började hon gråta. Stiva fick också tårar i ögonen när han såg hur förtvivlad Dolly var.

– Dolly! Förlåt mig! sade han. Jag önskar att jag aldrig hade träffat den där kvinnan.

– Tyst med dig! skrek Dolly. Jag vill inte höra talas om henne! Jag vill att du aldrig nämner henne igen! Du är vidrig! Jag hatar dig! Jag och barnen reser härifrån i dag. Då kan du träffa din älskarinna i lugn och ro!

Stiva gick fram mot Dolly. Han försökte omfamna henne och be om förlåtelse igen. Men hon stirrade på honom med avsky. Sedan gick hon ut ur rummet och slängde igen dörren. Stiva suckade. Dolly tänkte inte förlåta honom.

Han tittade på klockan. Det var dags att ge sig iväg till arbetet. Stiva var chef för en domstol i Moskva.

Han satte på sig sin tjocka päls och lämnade huset.

# Levin

Dolly hade en lillasyster som hette Kitty. Hon var mycket yngre, bara 18 år. Kitty var väldigt söt med pigga ögon och ljust lockigt hår. Flera män hade förälskat sig i henne. Konstantin Levin var en av dem.

Han var 32 år, skäggig, bredaxlad och kraftig. Levin kom från en rik, adlig släkt. Han trivdes inte i den stora staden Moskva utan bodde på landet en hel dags resa därifrån. Där skötte han ett stort jordbruk med många anställda. Han tog hand om den gamla släktgården där han själv hade vuxit upp.

Levin tyckte om att bo på landet och arbeta med kroppen. I Moskva kände han sig vilsen och dum.

Men nu hade han ändå rest till Moskva eftersom han ville träffa Kitty. Levin hade bestämt sig för att fria till henne. Han tänkte fråga om hon ville bli hans fru.

Levin och Stiva var goda vänner. De var ungefär lika gamla och hade känt varandra sedan de var barn. Stiva hade ett lantställe några mil från Levins gård.

För många år sedan hade Levin varit förälskad i Dolly, men hon hade ju gift sig med Stiva. På den tiden var Dollys lillasyster Kitty bara ett barn. Då hade Levin knappt lagt märke till henne. Nu hade hon blivit en ung och vacker kvinna.

Några månader tidigare hade Levin varit i Moskva ett par veckor. Då besökte han Kitty och hennes föräldrar, fursten och furstinnan Stjerbatskij, nästan varje dag och blev mer och mer förtjust i Kitty. Men han kände sig osäker och dum och vågade inte fria. Han var så mycket äldre än hon. Han trodde inte att en så ung och söt kvinna ville gifta sig med honom, en halvgammal godsägare från landet.

Levin hade återvänt till sin gård, men där fortsatte han att tänka på Kitty. Det gick inte att glömma henne. Han längtade efter henne, älskade henne.

Till sist bestämde han sig för att åka tillbaka till Moskva. Levin tänkte fria till Kitty trots allt. Han hade inget att förlora. Det värsta som kunde hända var att hon sade nej. Då skulle allt vara som förut.

Levin var alltså tillbaka i Moskva. Snart skulle han söka upp Kitty, men först ville han träffa sin gamle vän Stiva. Han gick till domstolen där Stiva arbetade. Det var en pampig byggnad vid en av stadens fina gator.

Stiva blev glad när han fick syn på Levin. De omfamnade varandra.

– Vad roligt att se dig! sade Stiva. När kom du till stan?

– Sent i går kväll, svarade Levin. Jag sökte upp dig så snart jag kunde. Jag vill prata med dig om en sak.

Stiva föreslog att de skulle äta lunch tillsammans. De gick till en mycket flott restaurang. Servitören som tog emot dem var klädd i frack. Han visade dem till ett bord med vit duk och stora guldfärgade ljusstakar. Stolarna hade rött sammetstyg.

Stiva och Levin beställde ostron och champagne. De höjde glasen och skålade.

– Hur står det till med din familj? frågade Levin. Är allt bra med Dolly och barnen?

Stiva ruskade på huvudet och såg dyster ut.

– Jag har problem med mitt äktenskap, sade han. Dolly är arg och besviken på mig.

Jag har gjort något som hon inte kan förlåta, men jag vill inte tala om det nu. Vi talar om dig i stället. Vad ville du prata med mig om?

Han frågade fast han redan hade gissat att det handlade om Kitty. Stiva visste att Levin var förälskad i Dollys lillasyster.

– Du förstår kanske att det gäller Kitty, sade Levin. Jag har tänkt fria till henne, men jag är rädd att hon ska säga nej. Kanske tycker hon att jag är för gammal och ful. Tror du att det är möjligt att hon säger ja?

Stiva log.

– Ja, det tror jag faktiskt, sade han. Och jag hoppas verkligen att hon gör det. Det vore det bästa som kunde hända. I så fall skulle ju du och jag bli släkt. Jag tycker att du ska skynda dig att fria.

Plötsligt såg Stiva allvarlig ut.

– Det finns en anledning till att du ska skynda dig att fria, sade han. Jag måste berätta att du har en rival, en konkurrent, som kanske vill gifta sig med Kitty. Hans namn är Vronskij.

– Vem är det? frågade Levin oroligt.

Stiva berättade om Vronskij, en ung greve från Sankt Petersburg som var officer i det militära. Han var rik, vacker och intelligent och hade kommit till Moskva för några månader sedan, strax efter att Levin hade rest tillbaka till landet.

– Han verkar vara förälskad i Kitty, sade Stiva. Det skulle inte förvåna mig om han också tänker fria.

Levin satt tyst.

– Tror du att Kitty hellre vill ha honom än mig? frågade han efter en stund.

– Nej, det tror jag inte alls, svarade Stiva. Jag vill bara att du ska veta att Vronskij finns. Chansen är nog mycket större att hon säger ja till dig, men du bör inte vänta för länge med att fria. I så fall hinner kanske greve Vronskij före.

– Jag tänker fria till Kitty i dag eller i morgon, sade Levin.

Stiva nickade.

– Det låter bra, sade han. Jag tror jag vet var du kan träffa henne i eftermiddag. Hon är nog i parken och åker skridskor.

Levin bestämde sig för att bege sig till parken så snart han ätit färdigt. Han ville träffa Kitty redan i dag.

# Kitty

Klockan var strax efter fyra när Levin kom fram till parken. Det var en kall och solig eftermiddag. Trädens grenar var täckta av glittrande rimfrost. Levin gick mot skridskobanan och redan på långt håll kände han igen Kitty bland alla andra skridskoåkarna. Hon var där i sällskap med sin mor, furstinnan. Kitty åkte inte särskilt bra, men Levin njöt ändå av att titta på henne.

Plötsligt fick Kitty syn på Levin. Hon log och började åka mot honom på vingliga ben. När hon kom fram grep hon tag i hans arm för att inte falla omkull.

– Så trevligt att se dig här, sade hon.

Levin såg på henne. Hon var vackrare än någonsin.

– Jag kom hit till Moskva i går, sade han. Jag visste inte att du var så duktig på att åka skridskor.

– Äsch, jag kan ju knappt stå på benen, svarade Kitty med ett skratt. Men jag vet att du är bra på det. Kan du inte sätta på dig skridskor så åker vi tillsammans?

Levin gick bort till en man som hyrde ut skridskor. Han satte på sig dem, tog av sig ytterrocken och gav sig sedan ut på isen. Han kunde verkligen åka skridskor. Elegant gled han bort mot Kitty, som tog hans hand.

De åkte iväg över isen. Snart ökade de farten. Ju fortare de åkte desto hårdare höll hon i hans hand.

–  Jag känner mig så säker och trygg när jag åker med dig, sade Kitty och höll ännu hårdare i hans hand.

Efter en stund ville Kitty vila. De satte sig på en bänk.

– Är det inte tråkigt att bo på landet när det är vinter? frågade Kitty.

– Nej, jag har aldrig tråkigt där, sade Levin. Det finns alltid mycket arbete att göra.

– Hur länge ska du stanna i Moskva? frågade hon.

Levin dröjde med svaret.

– Jag vet inte riktigt, sade han till sist. Det beror på dig. Det var för din skull jag kom hit.

Kitty tittade förvånat på honom. Sedan reste hon sig hastigt och åkte bort över isen.

Levin tänkte att han kanske hade sagt något dumt. Det verkade nästan som om Kitty blev arg. Han borde inte ha avslöjat att det var för hennes skull som han hade kommit till Moskva.

Han tittade efter henne och såg att hon åkte bort till sin mor, furstinnan. När furstinnan fick syn på Levin vinkade hon. Han reste sig från bänken och gav sig iväg över isen för att hälsa på Kittys mor.

– Det gläder mig att se er, sade furstinnan. Vill ni inte komma hem till oss i morgon kväll? Vi har en liten fest då. Vi har bjudit hem några vänner. Det vore roligt om ni kan komma.

Levin tittade på Kitty. Hon log. Hon verkade inte vara arg.

– Ja, tack. Jag kommer gärna, sade Levin.

– Så trevligt, sade furstinnan. Då ses vi i morgon kväll.

Levin bugade för de båda damerna. Sedan vände han sig om och åkte iväg över isen.

# Den sjuke brodern

Levin hade en äldre bror som hette Nikolaj. Han bodde i Moskva. Det var länge sedan Levin hade träffat honom. Nikolaj var alkoholist. Han drack mycket sprit och var nästan alltid berusad. Levin undvek att besöka honom. Han blev bara ledsen, upprörd och orolig när han såg hur dåligt Nikolaj mådde.

Men Levin tyckte ändå om sin bror och när det blev kväll bestämde han sig för att hälsa på honom.

Nikolaj bodde i en liten, trång lägenhet i ett gammalt, förfallet hus. Levin promenerade dit och knackade på dörren. När ingenting hände knackade han en gång till. Han kunde höra sin bror hosta där inne. Till sist öppnades dörren av en kvinna som såg trött ut. Levin hade aldrig sett henne förut. Han presenterade sig.

– Jag är Nikolajs bror, sade han.

Sedan gick han in i lägenheten. Han blev förskräckt när han fick se brodern, som tittade på Levin med skrämda ögon.

Det var nästan tre år sedan de senast hade träffats. Nikolaj hade blivit så tunn och mager. Hans hår hade glesnat. Han verkade inte vara frisk.

– Jaså, är det du, sade han och såg lugnare ut. Det var länge sedan.

Han sträckte fram sin magra hand och hälsade.

– Det här är Marja, min kvinna, sade Nikolaj.

Han lade den andra handen på hennes axel.

– Jag kommer att älska henne tills jag dör, vilket kanske inte dröjer så länge, sade han och log.

Han fick ett hostanfall. Han hostade länge och kraftigt.

Levin var tyst. Han visste inte vad han skulle säga.

– Marja, duka fram mat och brännvin åt oss, sade Nikolaj.

Bröderna hann inte prata mycket med varandra. Nikolaj drack häftigt och blev snabbt berusad. Levin och Marja hjälptes åt att få honom i säng. Han somnade genast.

Marja berättade för Levin att hon känt Nikolaj i två år. Under den tiden hade han druckit allt mer och blivit allt sämre. Han var sjuk. Han hade dåliga lungor och hostade mycket.

– Han borde komma ut på landet och bo hos mig i stället, sade Levin. Jag tror att han skulle må bättre där än här i staden.

Marja lovade att hon skulle prata med Nikolaj. Hon skulle försöka övertala honom att flytta ut på landet. Hon lovade också att höra av sig till Levin om hon behövde hjälp med något eller om Nikolaj blev sämre.

Snart sov Nikolaj tungt. Levin och Marja sade adjö till varandra.

När Levin gick därifrån kände han sig sorgsen. Men sedan kom han att tänka på morgondagen. Han blev på bättre humör. I morgon kväll var det fest i Kittys hem. Då tänkte han fria. Han skulle fråga Kitty om hon ville bli hans fru.

# Frieriet

Kitty kände sig spänd och nervös inför festen, som snart skulle börja. Det dröjde nog inte länge innan de första gästerna kom. Hon tänkte på Levin och på Vronskij. Båda skulle komma. Hon anade att Levin tänkte fria.

Kitty hade alltid tyckt om Levin, men hon älskade honom inte. Hon var kär i en annan. Vronskij var den man som hon ville gifta sig med.

Levin kom först av alla gäster. Kittys föräldrar, fursten och furstinnan Stjerbatskij, syntes inte till. De höll fortfarande på att klä sig inför festen. Kitty förstod att Levin kom tidigt med flit. Han ville vara ensam med henne en stund, så att han kunde fria. Det var i alla fall vad hon trodde, men hon hoppade att hon hade fel. Om han friade skulle hon bli tvungen att säga nej och Levin skulle bli ledsen och sårad.

Kitty andades djupt. Sedan gick hon fram och hälsade på Levin. De var ensamma i den stora salongen.

– Jag är tidig, sade han, men det är för att jag vill träffa dig ensam.

Han såg på henne och hon rodnade.

– Jag vet inte riktigt hur jag ska säga det, sade han. Det är något speciellt jag vill tala med dig om, något jag vill fråga. Jag har kommit för att be dig om en sak. Kitty, vill du bli min fru?

Under en kort stund kände hon sig nästan lycklig. Det var första gången någon friade till henne. Att Levin älskade henne så mycket gjorde henne glad. Men samtidigt kände hon sig förtvivlad, eftersom hon nu var tvungen att såra den man som hon var så älskad av.

– Förlåt mig, sade Kitty, men det går inte. Jag kan inte bli din hustru.

Levin hade svårt att dölja sin besvikelse. Han vände sig bort.

– Ja, det kunde väl inte gå på annat sätt, sade han. Hur kunde jag tro att du skulle säga ja?

Levin tänkte just ta farväl och lämna huset innan festen började. Men i samma stund kom furstinnan in i salongen. Hon anade genast vad som hade hänt. Hon förstod att Levin hade friat och fått nej. Han såg mycket bedrövad ut. Furstinnan kände sig lättad. Visst tyckte hon om Levin, men hon hoppades att Kitty skulle gifta sig med Vronskij i stället.

Hon låtsades som om hon inget hade märkt. Hon log när hon gick fram till Levin och hälsade honom välkommen.

&

De andra gästerna började komma. Levin bestämde sig för att stanna en liten stund, åtminstone tills greve Vronskij kom. Han ville se den man som Kitty var förälskad i.

Tio minuter senare anlände Vronskij. Levin förstod genast att det var han. Plötsligt såg Kitty så lycklig ut. Hon tittade på Vronskij med tindrande ögon. Det syntes att hon älskade honom.

Levin måste medge att Vronskij var en stilig karl. Han var mörkhårig, hade ett välformat ansikte, var kraftigt byggd och klädd i en snygg uniform.

Han hälsade på furstinnan, sedan gick han fram till Kitty. Han log ett vackert leende och bugade.

Vronskij fortsatte att hälsa på de andra gästerna. Furstinnan presenterade honom för Levin. De båda männen hann inte säga många ord till varandra. De blev avbrutna av Kittys far, fursten, som just kom in i salongen.

– Så roligt att se dig, sade han till Levin och dunkade honom vänligt i ryggen. När kom du till Moskva? Hur länge tänker du stanna?

Fursten ställde frågor och pratade med Levin, men han brydde sig inte om att hälsa på Vronskij.

Efter en stund gick fursten vidare till andra gäster. Då passade Levin på att smita iväg från festen. Det sista han såg var Kittys lyckliga leende när hon pratade med Vronskij. Hon märkte inte ens att Levin gick därifrån.

När han kom ut på gatan kände Levin sig misslyckad och ful. Han bestämde sig för att lämna Moskva redan nästa dag och återvända till sin gård på landet. Han hade hoppats att Kitty skulle följa honom dit, men så skulle det aldrig bli.

# Efter festen

När Kitty gick till sängs sent samma kväll kunde hon inte somna. Hon hade berättat för sin mor att Levin hade friat. Furstinnan tyckte att det var rätt av henne att säga nej.

Kitty kände också att hon hade gjort rätt men tyckte samtidigt synd om Levin. När hon tänkte på honom fick hon tårar i ögonen. Men hon kunde ju inte säga ja till hans frieri bara för att vara snäll. Dessutom älskade hon Vronskij. Kitty var ganska säker på att han också älskade henne. Hon hoppades att Vronskij snart skulle fria.

&

I ett annat rum grälade Kittys föräldrar. Fursten var arg och upprörd över att Kitty hade sagt nej till Levin och hellre ville gifta sig med Vronskij.

Furstinnan försvarade dotterns beslut. Levin var ju varken elegant eller vacker.

Han var inte mycket mer än en enkel lantbrukare, även om han hade mycket pengar. Men Vronskij hade nästan allt. Han kom från en fin adlig släkt, var mycket rik, begåvad och snygg. Han var officer i det militära. Med tiden skulle han nog få allt högre befattningar och kanske bli general så småningom.

– Varken du eller Kitty begriper någonting, sade han. Levin är en tusen gånger bättre karl än den där snobben från Sankt Petersburg. Levin är duktig, arbetsam och intelligent. Dessutom menar han allvar med sitt frieri. Han älskar verkligen Kitty och skulle bli en utmärkt äkta man.

– Det kommer Vronskij säkert också att bli, sade furstinnan.

– Det tror jag inte alls på, svarade fursten. Vronskij tänker inte gifta sig med vår dotter. Han vill bara roa sig med Kitty en tid. Snart tröttnar han och hittar en annan att roa sig med.

– Du har fel, sade furstinnan. Du är orättvis mot Vronskij när du säger så.

Fursten ruskade på huvudet.

– Vi får väl se, sade han.

&

Vronskij hade inte en tanke på att gifta sig med Kitty. Han tänkte inte gifta sig alls. Han trivdes bra med att vara ungkarl.

När han lämnade festen visste han inte riktigt vart han skulle gå. Först tänkte han gå ut och roa sig någonstans, gå till en klubb eller en restaurang, dricka champagne och träffa flickor. Men sedan bestämde Vronskij sig för att gå hem. Han var ganska trött.

På hemvägen tänkte han på Kitty och förstod att hon älskade honom. Det gjorde honom på gott humör att en så söt och oskyldig flicka från en mycket fin familj hade förälskat sig i honom.

Han tyckte om Kitty, men han älskade henne inte och skulle aldrig komma på tanken att fråga om hon ville bli hans fru. Vronskij trivdes med livet som det var. Det fanns ingen anledning att gifta sig.

# Möten på järnvägsstationen

På förmiddagen nästa dag åkte Vronskij till järnvägsstationen. Han skulle möta sin mor, grevinnan Vronskaja, som kom med tåget från Sankt Petersburg. Modern var änka sedan många år tillbaka. Vronskij kom inte ihåg sin far. Han var bara ett år gammal när fadern dog.

När Vronskij kom ut på perrongen fick han syn på Stiva Oblonskij. De hälsade på varandra. Stiva berättade att han skulle möta sin syster, Anna Karenina, som också var med på tåget.

– Känner du min syster? frågade Stiva.

– Nej, jag har nog aldrig träffat henne, svarade Vronskij.

I nästa stund hörde de tåget. Hela perrongen skakade till när loket och alla vagnarna rullade in. Tåget stannade, dörrarna öppnades och passagerarna började stiga ur. Vronskij fick syn på sin mors betjänt.

– Grevinnan sitter i den här vagnen, sade betjänten.

Vronskij följde efter honom upp på tåget och gick in i kupén där hans mor var. Mittemot henne satt en ung dam som var mycket vacker. Hon hade svart lockigt hår, grå glänsande ögon och mörkröda välformade läppar. Hon log mot Vronskij och han log tillbaka. Sedan gick han fram och kysste sin mor.

– Har resan gått bra? frågade han.

– Javisst, jag har haft så trevligt sällskap, svarade modern och nickade mot den unga damen. Det här är Anna Karenina.

Vronskij tog hennes framsträckta hand och de log mot varandra igen.

– Så trevligt att få träffa er, sade han. Jag pratade alldeles nyss med er bror. Vänta så ska jag gå ut och säga till honom att ni är här.

&

Några minuter senare stod de på perrongen. Vronskij och hans mor höll just på att ta farväl av Stiva Oblonskij och Anna Karenina. Plötsligt förstod de att något hade hänt. Förskräckta och upprörda människor rusade förbi.

– En man har blivit överkörd! ropade en röst.

Medan damerna stannade kvar gick Vronskij och Stiva bort mot olycksplatsen för att ta reda på vad som hänt.

Synen var fruktansvärd. På järnvägsspåret låg ett stympat lik. En man som arbetade på stationen hade blivit överkörd av ett backande tåg. Hans fru, en stackars fattig kvinna, stod bredvid sin döde man och grät.

Vronskij och Stiva gick tillbaka till damerna och berättade vad de hade sett.

– Så hemskt för hans fru, sade Anna Karenina. Kan man inte göra något för att hjälpa henne?

Vronskij såg på Anna. Sedan hejdade han en polis som just gick förbi. Han tog fram en bunt sedlar. Det var 200 rubel. Vronskij räckte dem till polismannen.

– Vill ni vara snäll och ge den stackars änkan de här pengarna, sade han. Polismannen såg förvånad ut. Det var mycket pengar. Men sedan nickade han och gick bort mot änkan.

Vronskij tog sin mor under armen. De började gå mot utgången efter att än en gång ha tagit farväl av Anna Karenina och hennes bror.

# Förlåtelse

Anna och Stiva åkte iväg från stationen i en vagn som drogs av fyra hästar. Stiva märkte att hans syster verkade ledsen.

– Vad är det med dig, Anna? frågade han.

– Jag kan inte sluta att tänka på olyckan och mannen som blev överkörd av tåget, svarade hon.

– Vi kan inte göra något åt det, sade Stiva.

– Nej, förlåt mig, sade Anna. Nu ska vi prata om dig och ditt äktenskap. Det är för din skull jag har kommit hit. Vad är det egentligen som har hänt?

Stiva berättade om sina problem. Han fortsatte att berätta tills vagnen stannade framför huset där han bodde med sin familj.

Anna steg ur vagnen.

Hennes resväskor bars in i huset och Stiva åkte vidare till arbetet.

&

Dolly hade sagt till sin man att hon inte tänkte träffa Anna Karenina. Hon skulle lämna hemmet innan hans syster kom. Men när Anna kom in i huset var Dolly ändå där. De kramade om varandra. Dolly var faktiskt glad att se Anna. Hon behövde någon att prata med.

Anna hälsade på Dollys och Stivas barn. Sedan var det dags att prata allvar. Dolly skickade iväg barnen. Hon ville vara ensam med Anna.

– Stiva har redan berättat allt för mig, sade Anna. Men jag vill ändå höra det från dig. Jag vill höra vad du tycker om det som har hänt.

– Jag vet inte vad jag ska säga, sade Dolly. För mig är allt slut. Jag kan inte längre leva med Stiva. I åtta år har jag varit hans hustru. Jag har aldrig ens tänkt på att han skulle kunna vara otrogen. Jag misstänkte aldrig att han skulle bli lockad av en annan kvinna. Men så träffade han en flicka som var yngre och vackrare än jag.

Dolly började snyfta.

– Jag vet inte vad jag ska göra, sade hon. Jag vet inte vad jag ska ta mig till!

Anna försökte trösta Dolly. Hon höll med om att Stiva hade betett sig på ett fruktansvärt sätt. Men hon visste att han verkligen ångrade sig. Kunde inte Dolly förlåta honom?

Anna och Dolly fortsatte att prata i flera timmar. Till sist lovade Dolly att hon skulle göra ett försök att förlåta sin man.

&

På kvällen kom Stiva hem från arbetet. Han åt middag med familjen och Anna. Dolly var ganska vänlig mot honom. Kanske hade Anna lyckats övertala Dolly att förlåta honom. Stiva hoppades att det var så.

De hade just ätit färdigt när Dollys syster, Kitty, kom på besök. Anna Karenina och Kitty hade träffats förut, men det var länge sedan och de kände inte varandra särskilt väl. Anna drog med sig Kitty in i ett annat rum.

– Dolly och Stiva behöver vara för sig själva, förklarade hon för Kitty.

Jag tror att Stiva kommer att be henne om förlåtelse och den här gången tror jag att Dolly förlåter honom.

– Det är det bästa som skulle kunna hända, sade Kitty.

Anna och Kitty kom bra överens. Kitty tyckte att Anna var så vacker, mogen och världsvan. Anna blev förtjust i den söta Kittys livliga ungdomlighet. De pratade om en stor fest, en bal, som skulle vara nästa vecka.

– Du har väl alltid roligt på fester, sade Kitty till Anna. Har du någonsin tråkigt på en fest?

– Varför skulle inte jag kunna ha tråkigt? sade Anna.

– För att du är så vacker, svarade Kitty, för att alla lägger märke till dig.

Anna rodnade.

– Så är det inte alls, sade hon.

– Kommer du på den här balen? frågade Kitty.

– Ja, jag tror det, svarade Anna.

– Jag hoppas att du kommer, sade Kitty. Jag skulle gärna vilja se dig dansa på en bal.

– Och jag skulle gärna se dig dansa, sade Anna. Vem vill du helst dansa med?

Nu var det Kittys tur att rodna. Hon berättade att hon var kär i en officer som hette Vronskij.

– Greve Vronskij! utropade Anna. Jag träffade honom på stationen. Jag hade sällskap med hans mor på tåget från Sankt Petersburg. Det verkar vara en mycket trevlig man.

Kitty hann inte svara. I samma stund kom Stiva och Dolly in i rummet. Båda tycktes vara på gott humör.

Dolly har förlåtit honom, tänkte Anna. Tack och lov är de vänner igen.

Anna kände sig ganska stolt. Kanske hade hon räddat deras äktenskap.

# Balen

Festen hade just börjat. Det var balkvällen som Kitty och Anna hade pratat om.

Kitty var på väg uppför trappan mot balsalen. Hon hörde orkestern spela en vals. Längs trappräcket stod betjänter i uniform och hälsade gästerna välkomna.

Kitty hade rosa högklackade skor och en söt, ljus klänning med spetsar och rosetter. I det blonda håret satt en ros. Hon kände sig vacker denna kväll och var på gott humör när hon gick in i salen.

Några av balgästerna hade redan börjat dansa, men de flesta stod i små grupper och pratade med varandra.

Herrarna var klädda i uniform eller frack. Damerna hade vackra klänningar som var smyckade med spetsar och blommor.

Kitty tittade sig omkring i den eleganta balsalen, där glada människor rörde sig fram och tillbaka över det blänkande parkettgolvet.

Hon fick syn på Anna Karenina, som var klädd i en svart sammetsklänning. I den djupa urringningen syntes de runda brösten. Hon var mycket vacker.

Kitty gick fram till Anna men de hann bara prata en kort stund. Nästan genast blev Anna uppbjuden av en man.

Strax därpå kom Vronskij in i salen. Kitty såg att han tittade på Anna när hon dansade. Sedan fick han syn på Kitty och kom fram och hälsade. Kitty väntade på att han skulle bjuda upp henne, men i stället stod Vronskij tyst vid hennes sida och fortsatte att stirra på Anna. Kitty såg förvånat på honom.

– Ska vi inte dansa? frågade hon.

Vronskij rodnade. Sedan bjöd han upp henne. Kitty njöt av att känna hans hand runt sin midja. Hon log mot honom, men Vronskij log inte tillbaka. Han tittade åt ett annat håll. Han dansade med Kitty men fortsatte att stirra på Anna.

Kitty och Vronskij dansade några gånger med varandra. Sedan blev Kitty uppbjuden av andra män och Vronskij dansade med andra kvinnor. På en bal skulle man dansa med olika personer.

Kitty brydde sig inte om de andra männen. Hon tänkte bara på Vronskij och visste att han snart skulle bjuda upp henne igen. Hon längtade efter att åter få dansa med honom, känna hur han höll om henne med sina starka armar.

Då och då fick Kitty syn på Anna Karenina. Hon dansade, pratade och skrattade. Hela tiden strålade hennes ansikte av glädje. Kitty undrade varför Anna var så lycklig, vem som gjorde henne lycklig.

Anna måste vara förälskad, tänkte Kitty. Hon måste ha blivit kär i någon man här på balen.

Kitty undrade vem mannen var. Hon såg sig nyfiket omkring. och märkte att Vronskij ofta var i närheten av Anna. Varje gång han sade något till Anna log hon mot honom samtidigt som hennes ögon glänste av glädje.

Kitty började bli orolig. Inte kunde det väl vara Vronskij som gjorde Anna så lycklig? Hon hade väl inte blivit kär i den man som Kitty själv älskade och ville gifta sig med?

Kitty tittade på Vronskij och plötsligt kände hon fasa och förtvivlan. När Vronskij pratade med Anna log han lika lyckligt som hon. Det syntes att han också var förälskad.

Vronskij bjöd upp Anna Karenina. Kitty såg dem dansa iväg över parkettgolvet. Hon såg dem le mot varandra, såg glädjen i deras ögon när de tittade på varandra. Det syntes att de var förälskade.

Det högg till av smärta i Kittys hjärta. För en stund sedan hade hon varit glad. Nu var hon olycklig och ledsen. Hon höll just på att förlora den man hon älskade. Vronskij var inte längre kär i henne. Han hade förälskat sig i Anna Karenina.

Kitty vacklade ut ur balsalen. Hon ville åka hem. För hennes del var festen över. Det kändes som om hela livet var över.

# Tågresan

Tidigt på morgonen dagen efter balen bestämde Anna Karenina sig för att åka hem. På kvällen skulle hon ta nattåget från Moskva till Sankt Petersburg. Hon skickade ett telegram till sin man och berättade att hon skulle komma nästa morgon. Dolly försökte övertala henne att stanna.

– Nej, det är dags för mig att åka, svarade Anna.

– Tack i alla fall för att du kom hit, sade Dolly. Det var du som fick mig att förlåta Stiva. Du räddade vårt äktenskap.

– Nej, det var du själv som räddade det, sade Anna. I ditt hjärta fanns så mycket kärlek kvar att du kunde förlåta honom.

&

På kvällen följde Stiva sin syster till tåget.

Anna kände sig lättad när hon satt i tågkupén. Hon tänkte på Kitty och Vronskij. Hon hade märkt att Kitty blev svartsjuk på balen.

Men jag gjorde ju inget fel, tänkte Anna. Jag har ingenting att skämmas för. Jag bara pratade och dansade med Vronskij. Vad skulle det vara för fel med det? Inget har ju hänt mellan oss!

Samtidigt visste hon innerst inne att något hade hänt. Det var svårt att säga vad det var. Men något hade hänt mellan henne och Vronskij.

Anna mindes blickarna och leendena. Hon hade tittat djupt in i Vronskijs mörka ögon. Och han hade sett på henne med kärlek.

Men det där är över nu, tänkte Anna. Om några dagar har jag glömt Vronskij och han har snart glömt mig. Snart börjar han uppvakta Kitty igen.

Anna längtade efter sin son, Serjozja. Hon hade aldrig rest bort från honom förut. Hon längtade inte efter sin man men tyckte ändå att det skulle bli skönt att komma hem. Om några dagar skulle allt vara som vanligt igen.

&

Anna kände sig orolig under tågresan och hade svårt att koppla av. Hon försökte läsa en bok men förstod knappt vad hon läste, eftersom hon hela tiden kom att tänka på Vronskij. Hon ville inte tänka på honom men kunde inte låta bli.

När tåget gjorde uppehåll på en station bestämde Anna sig för att gå ut på perrongen och få lite luft. Hon öppnade dörren och steg ut ur tåget. Det var nästan snöstorm ute. Det blåste och var kallt. Men Anna njöt av den kyliga luften. Hon drog den djupt ner i lungorna.

Snöfallet gjorde att människor såg ut som suddiga skuggor. En man i uniform kom gående mot Anna. Hon ryckte till. Plötsligt såg hon att det var Vronskij. Han log lika kärleksfullt mot henne som han hade gjort på balen.

– Jag visste inte att ni var med på tåget, sade Anna.

– Jag hörde att ni skulle åka till Sankt Petersburg, sade greve Vronskij. Därför bestämde jag mig för att också resa. Jag vill vara där ni är. Ni vet att jag älskar er.

Anna var tyst en stund.

– Ni får inte säga så, sade hon till sist. Jag är gift. Jag har både man och barn.

Ni måste glömma mig och lämna mig i fred.

Anna gick hastigt upp på tåget igen och skyndade sig in i sin kupé. Hon var arg på Vronskij och kände sig mycket upprörd. Han hade ingen rätt att uppvakta henne. Samtidigt var hon lycklig över att han gjorde det.

När tåget åter började röra sig försökte Anna sova, men oron höll henne vaken. Hon var vaken nästan hela natten. Först framåt morgonen somnade hon.

När Anna vaknade var det ljust ute. Det hade slutat snöa. Tåget var på väg in i Sankt Petersburg.

Så fort hon kom av tåget fick hon syn på sin man. Hon tyckte att han såg gammal ut och lade märke till hans fåniga utstående öron.

Alexej välkomnade henne med sin gnälliga röst och frågade hur hon hade haft det i Moskva. Anna berättade om Dolly och Stiva. Hon trodde att det skulle ordna sig med deras äktenskap.

Vronskij hade också stigit av tåget.

På avstånd såg han Anna Karenina och hennes man. Hon varken kramade eller kysste honom.

Hon älskar inte sin man, tänkte Vronskij för sig själv. Det är omöjligt att en kvinna som hon skulle kunna älska Alexej Karenin.

Vronskij hade redan bestämt sig för att erövra Anna Karenina. Hon skulle bli hans kvinna. Hennes äkta man var inget hinder.

&

Anna kom hem. Hon hann inte mer än stänga ytterdörren förrän hon hörde den åttaårige sonens glada rop. Han sprang fram till henne. Han hade blont lockigt hår och ljusblå ögon.

– Mamma! Mamma! ropade Serjozja.

Anna kramade honom hårt och länge. Men till och med när hon höll sonen i sin famn fortsatte hon att tänka på Vronskij.

# Kitty blir sjuk

Några dagar efter balen blev Kitty sjuk. Hon kände sig kraftlös, fick feber och hade ingen aptit. Hon ville varken äta eller prata.

Efter en vecka kallade föräldrarna på läkare. Doktorn undersökte henne men kunde inte hitta något som var fel. Han skrev ut stärkande piller och mediciner.

Kitty vägrade att ta pillren. Hon visste att inga mediciner hjälpte mot sjukdomen hon hade drabbats av. Vronskij hade krossat hennes hjärta när han förälskade sig i en annan kvinna. Kitty led av olycklig kärlek.

Hennes far, fursten, förstod att allt var Vronskijs fel.

– Vi skulle aldrig ha släppt in den där skojaren i vårt hus, sade han argt till sin hustru. Jag visste att han förr eller senare skulle göra henne olycklig.

Allt hade varit mycket bättre om Kitty hade sagt ja till Levins frieri. Hon borde ha gift sig med honom.

Furstinnan var tyst. Hon visste att hennes man hade rätt och att hon själv hade haft fel om Vronskij. Det hade varit bättre om Kitty sagt ja till Levin.

&

Dolly tyckte synd om sin syster. Hon föreslog att Kitty skulle flytta hem till henne en tid. Kanske skulle det göra att hon mådde bättre.

– Du kan hjälpa mig att passa barnen, sade Dolly till Kitty.

Så blev det bestämt. Kitty flyttade från sina föräldrar till familjen Oblonskijs hem.

Dolly var glad att få sällskap. Hon såg nästan aldrig till sin man. De första veckorna efter att Anna hade varit där och lappat ihop deras äktenskap hade Stiva ofta varit hemma på kvällarna. Han hade varit tillsammans med sin fru och sina barn. Men på senaste tiden hade han börjat hålla sig undan. Han gick ofta ut och roade sig med goda vänner.

Dolly misstänkte att han också träffade andra kvinnor och att han var otrogen mot henne igen. Men nu orkade hon inte bry sig om det. Hon struntade i om Stiva bedrog henne, bara hon slapp få veta det.

Dolly och Kitty pratade ofta om Vronskij och Levin. Kitty kände att hennes kärlek till Vronskij var slut. Hon hade börjat hata honom för att han hade gjort henne så illa. Han hade lurat henne att tro att han älskade henne.

– Men kanske älskade han dig verkligen, sade Dolly. Men sedan blev han förälskad i en annan kvinna.

– Anna Karenina! skrek Kitty.

Hon nästan spottade ur sig namnet.

– Jag hatar henne! sade hon. Jag hatar både henne och Vronskij! Han kan aldrig ha älskat mig på riktigt. I så fall skulle inte hans kärlek ha tagit slut så plötsligt. Från den stund han fick syn på Anna Karenina betydde jag inte längre någonting för honom.

Men det som gjorde Kitty ledsen var inte att hon hade förlorat Vronskij. Han hade krossat hennes hjärta, men hon var ändå glad att det aldrig hade blivit något mellan dem, och att de inte hade gift sig med varandra.

En man som Vronskij kunde hon inte lita på.

Däremot var Kitty förtvivlad över att hon hade sagt nej till Levins frieri. Den mannen älskade henne verkligen. Med honom kunde hon ha blivit lycklig och levt ett stillsamt liv på landet.

&

Kitty bodde hos Dolly några veckor. Sedan flyttade hon hem till sina föräldrar igen. Hon var fortfarande sjuk. Hon hade blivit mager och kraftlös. Tillsammans med läkaren bestämde föräldrarna sig för att ta med sig Kitty utomlands.

Om några veckor skulle de åka till en kurort i Tyskland, till en plats där sjuka och svaga människor kunde vila ut och leva ett hälsosamt liv. De trodde att en vistelse på kurorten skulle vara bra för Kitty. De hoppades att hon skulle få tillbaka sina krafter och sin hälsa, att hon snart skulle bli frisk.

# Anna och Vronskij

I Sankt Petersburg hände det ganska ofta att Anna Karenina och greve Vronskij möttes. Båda tillhörde societeten, den rika och förnäma överklassen. De gick på ungefär samma baler och middagar.

Anna kände sig nästan förföljd av Vronskij. Det kunde inte bara vara en slump att de möttes så ofta. Vronskij måste följa efter henne och med flit välja att gå på samma fester som hon.

Anna förstod att hon inte borde träffa Vronskij så ofta, men hon måste erkänna att hon trivdes i hans sällskap. Ibland längtade hon efter att få träffa honom. Varje gång de möttes på en bjudning kände Anna en stark glädje inom sig.

Snart började människor skvallra om Anna Karenina och greve Vronskij. De sågs så ofta tillsammans på olika fester att folk trodde att de hade ett hemligt förhållande.

Ofta träffades de hemma hos den rika furstinnan Betsy Tverskaja. Hon var god vän med både Anna och Vronskij och hade ofta bjudningar i sitt hem.

En kväll hade människor samlats för att dricka te i Betsys salong. Greve Vronskij var där. Efter en stund kom också Anna Karenina. Hon hälsade på Betsy och några andra bekanta. Sedan gick hon fram mot Vronskij. Han reste sig, bugade lätt och sköt fram en stol. Anna rodnade och satte sig på stolen bredvid Vronskij.

De satt en bit från de andra, lite för sig själva. Anna berättade att hon hade fått ett brev från sin bror i Moskva.

– Han skriver att Kitty är mycket sjuk, sade hon. Både ni och jag vet varför. Ni övergav henne. Ni har betett er mycket illa mot henne.

Vronskij suckade.

– Vad annat kunde jag göra? sade han. Jag blev ju kär i er.

– Det kan aldrig bli något mellan oss, sade Anna. Ni borde träffa Kitty igen. Hennes föräldrar tänker ta med henne till en kurort i Tyskland.

Jag tycker att ni ska resa till Moskva innan dess och be henne om förlåtelse. Kanske kan allt bli bra mellan er.

– Varför skulle jag träffa Kitty? frågade Vronskij. Det är ju er jag älskar!

Anna rodnade igen.

– Jag förbjuder er att säga så, sade hon. Det här måste få ett slut! Ni måste sluta att förfölja mig!

– Ni kan inte förbjuda mig att älska er, sade Vronskij. Eftersom jag älskar er vill jag vara där ni är.

Anna svarade ingenting. Vronskij såg in i hennes ögon, och där såg han kärlek.

Hon älskar mig, tänkte han. Vad hon än säger så älskar hon mig.

I samma stund kom Annas man in i salongen. Alexej Karenin såg att hans hustru satt och talade med greve Vronskij. Men han låtsades inte se dem. Han gick fram och hälsade på furstinnan Betsy.

Samtidigt som han pratade med värdinnan sneglade han då och då bort mot Anna och Vronskij. Han tyckte inte om att de satt så nära varandra.

Folk hade börjat skvallra om att Anna och Vronskij skulle var hemliga älskare. Något sådant ville Alexej Karenin inte tro. Men det var inte lämpligt att Anna satt så nära Vronskij och att hon alltid träffade honom på alla tillställningar.

Jag måste prata med Anna om skvallret och ryktena, tänkte han.

&

En halvtimme senare ville Alexej Karenin lämna festen. Han gick fram till sin hustru och Vronskij.

– Anna, det är dags att åka hem nu, sade han. Jag vill att du följer med mig.

Anna ruskade på huvudet.

– Jag har så trevligt i greve Vronskijs sällskap, sade hon. hat Ak hem du. Jag stannar en stund till.

Alexej gjorde en lätt bugning.

– Som du önskar, sade han.

Sedan vände han sig om och gick därifrån.

# Varningen

När Alexej Karenin kom hem gick han till sitt arbetsrum. Han satte sig vid skrivbordet och läste en bok.

Klockan var ett på natten när han reste sig och gick in i sovrummet. Anna hade fortfarande inte kommit hem. Alexej klädde av sig och satte på sig pyjamas, men han hade ingen lust att gå till sängs. Han gick runt i huset och tänkte på Anna och Vronskij.

Alexej Karenin var inte svartsjuk av sig. Även om han var tjugo år äldre än sin unga hustru hade han aldrig ens tänkt tanken att hon skulle kunna älska någon annan. Men tänk om det var så? De som skvallrade hade kanske rätt i att Anna och Vronskij var hemliga älskare. Tanken fyllde honom med fasa.

Han fortsatte att gå runt i huset.

Lugna ner dig nu, sade han till sig själv. Ingenting har ju hänt. Visst satt hon länge och pratade med Vronskij, men varför skulle hon inte få göra det?

Han hade ingen anledning att vara svartsjuk. Men han tyckte inte om att folk skvallrade om Anna och Vronskij. Det måste bli ett slut på skvallret. Han var tvungen att prata med Anna och säga att hon inte fick visa sig tillsammans med Vronskij. Hon måste sluta träffa honom, både för sin egen, sin mans och sin sons skull. Ingen fick tro att deras äktenskap var olyckligt.

&

Klockan var nästan två när Anna Karenina äntligen kom hem.

– Har du inte lagt dig än? sade hon förvånat när hon fick syn på sin man.

– Nej, jag har väntat på dig, sade han. Jag vill prata med dig om en sak och varna dig.

– Varna mig? För vad? frågade Anna.

Hon kände sig orolig och förstod att Alexej skulle säga något om hennes möten med Vronskij.

– Jag vill varna dig för vad som kan hända om du fortsätter att träffa greve Vronskij så ofta, sade han. I kväll satt du och pratade med honom alldeles för länge. Du får dåligt rykte. Folk har börjat skvallra om er.

– Jag förstår inte vad du menar, sade Anna. Nu måste jag lägga mig och sova.

Hon började gå mot sovrummet, men Alexej hejdade henne.

– Du ska lyssna på mig, sade han. Jag är din make och jag älskar dig. Det är möjligt att jag har fel. Kanske är det inte alls något mellan dig och Vronskij. Men för att få slut på skvallret vill jag att du inte träffar honom mer.

Anna gäspade.

– Jag förstår verkligen inte vad du pratar om, sade hon. Nu går jag och lägger mig.

Hon började åter gå mot sovrummet. Den här gången gjorde Alexej Karenin inga försök att hejda henne.

Anna Karenina brydde sig inte om vad hennes man hade sagt. Hon fortsatte att delta i sällskapslivet och besökte ofta furstinnan Betsy, där hon träffade Vronskij nästan varje kväll. Alexej Karenin kunde inget göra för att hindra det.

En kväll hände det som förr eller senare måste ske. Anna Karenina och Vronskij älskade med varandra. Hon följde honom hem och för första gången låg de med varandra.

Efteråt började Anna gråta.

– Herre Gud! Förlåt mig! Vad har jag gjort? snyftade hon.

Anna tyckte att hon hade gjort något brottsligt. Hon skämdes för att hon hade bedragit sin make. Samtidigt kände hon sig underligt lycklig. Hon var tillsammans med den man hon älskade.

– Allt är slut, allt är förlorat, sade Anna. Nu har jag ingen annan än dig.

Vronskij kysste hennes ansikte och axlar. Det som han hade drömt om så länge hade äntligen blivit sant. Nu var Anna Karenina hans kvinna.

# På landet

Konstantin Levin skötte ett stort jordbruk ute på landet, långt från Moskva. Han hade många anställda, både arbetare och tjänstefolk. Han var omgiven av människor och djur. Ändå kände han sig ensam.

Han önskade att Kitty hade varit där, att hon hade sagt ja till hans frieri och blivit hans hustru. Men Kitty hade svarat nej. Hon ville inte gifta sig med honom, hon gifte sig hellre med Vronskij.

Levin försökte låta bli att tänka på Kitty. Månaderna gick. Snön töade bort. Det blev vår. Gräset blev grönt och knoppar slog ut. Sommaren närmade sig. Korna släpptes ut ur ladugården och fick gå och beta på en äng.

Levin arbetade hårt, skötte jordbruket och gården, pratade med drängar och pigor, och såg till att gårdens arbetare skötte sina sysslor.

Ibland red han omkring på sina ägor, genom skogar och över fält och njöt av att bo i en så vacker trakt.

&

En dag fick Levin oväntat besök. Hans vän Stiva Oblonskij, Dollys man, kom dit. Han hade varit ett par dagar på sitt lantställe, några mil från Levins gård.

Levin blev mycket glad åt att se honom.

– Jag fick en sådan lust att hälsa på dig, sade Stiva. Det kändes lite ensamt i mitt hus så jag bestämde mig för att åka hit och träffa dig. Kan jag stanna några dagar?

– Ja, naturligtvis, svarade Levin. Stanna så länge du vill.

Levin funderade på om han skulle fråga om Kitty. Han undrade om hon hade hunnit gifta sig med Vronskij. Men han lät bli att fråga, och Stiva sade ingenting.

&

Levin och Stiva åt en god middag tillsammans. De satt kvar länge vid bordet och pratade gamla minnen. Det var sent när de gick till sängs.

Nästa dag struntade Levin i arbetet på gården. Det fick andra ta hand om. Han och Stiva gick en lång promenad i skogen. Plötsligt stannade Levin.

– Stiva, jag skulle vilja fråga dig om en sak, sade han. Du har inte sagt något om Kitty. Har hon gift sig med Vronskij än?

– Nej, hon kommer aldrig att gifta sig med honom, svarade Stiva. Kitty är sjuk. Hon är mycket kraftlös och svag och har rest till en kurort i Tyskland med föräldrarna. Hon är där för att vila upp sig.

– Vad säger du? Är Kitty sjuk? sade Levin.

Han såg orolig ut. Stiva berättade vad som hade hänt. Vronskij hade övergivit Kitty. Han hade lämnat Moskva och rest hem till Sankt Petersburg.

– Jag tror att han blev förtjust i en annan kvinna, sade Stiva.

Men han nämnde inte att den andra kvinnan var hans egen syster, Anna Karenina.

– Kitty blev både förtvivlad och sjuk, sade Stiva. Får hon bara vila sig blir hon säkert frisk. Vronskij var ett misstag, en tillfällig förälskelse. Snart har hon glömt honom.

Levin var inte lika säker på det. Men han var i alla fall glad att Kitty inte hade gift sig med greve Vronskij. Han tyckte illa om den mannen. Vronskij hade gjort Kitty illa. Han hade gjort så att hon blev sjuk. Levin kände att han måste avsky en man som hade skadat Kitty.

&

Stiva stannade ytterligare två dagar på landet. Sedan var han tvungen att resa hem.

– Du borde komma och hälsa på mig snart, sade han till Levin innan de skildes. Kom till Moskva när Kitty har återvänt från Tyskland. Jag tycker att du ska fria till henne igen. Nu när Vronskij har övergivit henne vill hon säkert gifta sig med dig.

Levin ruskade på huvudet.

– Hon har sagt nej till mig en gång, sade han. Jag skulle aldrig komma på tanken att fria till henne igen. Men det var just så han tänkte, tyst för sig själv. Kanske fanns det trots allt en möjlighet att Kitty i framtiden skulle bli hans hustru.

# Sommarvillan

Anna Karenina och greve Vronskij försökte hålla sin kärlek hemlig, men det var omöjligt. Snart visste alla förnäma och rika människor i Sankt Petersburg att de hade ett förhållande.

Annas man, Alexej Karenin, hade en sommarvilla i Peterhof, strax utanför Sankt Petersburg. När det blev sommar flyttade Anna ut till villan tillsammans med sonen. Alexej bodde kvar i huset inne i stan. Han hade sitt arbete att sköta och kunde bara åka ut till villan ibland.

Alexej anade att Anna och greve Vronskij hade ett förhållande, att hans hustru var otrogen och att Vronskij brukade hälsa på henne i villan. Men han försökte att inte tänka på det. Alexej ville inte erkänna det ens för sig själv, ville inte tro att han var en bedragen äkta man.

Därför tänkte han helst inte på Anna.

Han undvek att besöka henne och sonen i sommarvillan. Alexej Karenin stannade så mycket som möjligt i stan, arbetade hårt och försökte låta bli att tänka på något annat än arbetet. Om Anna var otrogen så ville han inte veta om det.

&

Greve Vronskij brukade, precis som Karenin trodde, hälsa på Anna i sommarvillan i Peterhof. Om hennes son, Serjozja, var i närheten satt de bara och pratade. Men om pojken var ute och lekte hände det att de älskade med varandra.

En dag när Vronskij kom på besök var pojken inte hemma. Men han förstod att Anna ändå inte ville älska. Hon drog sig undan när Vronskij försökte omfamna henne. Det syntes att hon var upprörd. Hon var tårögd och hennes läppar darrade.

– Mår du inte bra? Är du sjuk? frågade Vronskij.

Anna var tyst. Hon sade ingenting.

– Men för Guds skull, säg vad det är! sade Vronskij. Jag ser ju att det har hänt något.

– Jag är inte sjuk, sade Anna sakta. Jag är havande, gravid. Jag bär på ditt barn.

Vronskij blev alldeles blek. Han tyckte att det var en fruktansvärd olycka att Anna var med barn. Men i nästa stund började han tycka tvärtom. Det var bra. Det gjorde honom glad för nu måste allt förändras. De måste sluta älska varandra i hemlighet. De skulle visa sin kärlek öppet.

– Jag blir så glad, sade han. Nu är du min på riktigt. Så snart som möjligt ska du berätta allt för din man. Du måste skilja dig från honom och gifta dig med mig!

Vronskij försökte omfamna henne igen, men också den här gången drog Anna sig undan.

– Det är inte så enkelt, sade hon. Min man kommer aldrig att gå med på skilsmässa. Han kommer att vägra skilja sig.

– I så fall reser vi bort härifrån, sade Vronskij. Vi flyr. Vi reser till Italien. Där kan vi leva tillsammans utan att din man eller någon annan kan hindra oss.

Anna ruskade på huvudet.

– Du glömmer bort Serjozja, sade hon. Jag kan inte överge min son. Alexej kommer aldrig att lämna Serjozja ifrån sig. Därför måste jag stanna hos honom. Jag måste vara där min son är.

I samma stund hörde de Serjozjas röst.

– Mamma! ropade han och sprang in i rummet.

Han stannade och tittade förvånat på Vronskij. Anna böjde sig ner och kysste sin son.

– Greve Vronskij ska just gå, sade hon till pojken.

Sedan vände hon sig till Vronskij.

– Vi får prata mer om det här senare, sade hon. - Vi ses på kapplöpningen i morgon.

Nästa dag skulle det vara en stor ridtävling, en hästkapplöpning, nära Peterhof. Vronskij var en av deltagarna i tävlingen. Han skulle rida en av hästarna.

– Ja, vi ses i morgon, sade Vronskij och bugade för Anna och pojken.

Sedan vände han sig om och gick hastigt därifrån.

# Kapplöpningen

Vronskij var mycket intresserad av ridsport. Nästa dag skulle han vara med och tävla i en stor hästkapplöpning nära Peterhof. Det skulle vara flera ridtävlingar där under dagen. Vronskij var med i det avslutande loppet, ett hinderlopp.

Vronskij och sexton andra ryttare var anmälda till tävlingen. Deras hästar skulle springa runt en fem kilometer lång bana och hoppa över hinder.

Alla viktiga och kända människor i Sankt Petersburg skulle komma och titta på tävlingarna. Rysslands härskare, tsaren, skulle komma i sällskap med hela den kejserliga familjen.

Även Alexej Karenin åkte dit. Han hade ingen lust, men det skulle verka konstigt om han inte var där. Han var ju chef för en viktig statlig myndighet.

&

Anna Karenina åkte till kapplöpningsbanan i sällskap med furstinnan Betsy, som också hade en sommarvilla i Peterhof. De satte sig på läktaren bland andra åskådare.

Plötsligt fick Anna syn på Karenin. Hon såg honom på långt håll. Han gick sakta mot läktaren. Anna rös till, kände avsky och äckel för sin man. Hon visste inte att han hade tänkt komma på tävlingarna. Hon ville absolut inte träffa honom nu.

Men snart fick Alexej Karenin syn på sin fru. Han kom fram och hälsade på henne och Betsy. Anna hörde hans gnälliga röst men orkade inte lyssna på vad han sade.

– Tyst med dig! Nu börjar loppet! sade hon.

Anna såg att Vronskij hade satt sig upp i sadeln. Strax därpå gick startskottet för loppet. De sjutton hästarna rusade iväg.

&

Vronskij visste att han kunde vinna. Han hade en utmärkt häst som hette Frou Frou. Den värste konkurrenten, Machotin, red en häst som hette Gladiator.

Vronskij fick en dålig start, men efter halva loppet var han i kapp Machotin. Alla andra tävlande var långt efter. Strax före ett av de sista hindren sprang Frou-Frou förbi Gladiator.

Vronskij ledde. Hans häst gjorde ett jättesprång över nästa hinder. Vronskij tappade balansen. Han var nära att flyga ur sadeln. När hästen tog mark landade Vronskij hårt i sadeln. Det hördes ett otäckt knastrande ljud. Han förstod genast att något förfärligt hade hänt.

I rasande galopp red Machotin förbi honom. Frou-Frou vacklade till och ramlade omkull. Vronskij höll på att hamna under den tunga hästkroppen men lyckades kasta sig åt sidan i sista stund. Både ryttare och häst blev liggande på marken.

Frou-Frou hade brutit ryggraden. Det hände när Vronskij landade hårt och fel i sadeln. Hästen skrek och sprattlade hjälplöst. En läkare och en veterinär rusade fram. De förstod snart att ryttaren var oskadd, men att hästen måste avlivas omedelbart.

&

Alexej Karenin var inte så intresserad av tävlingen.

Han tittade mest på sin hustru. Han begrep att Anna såg på Vronskij. Hon kramade sin solfjäder hårt och nervöst när han red runt banan.

Plötsligt gav Anna ifrån sig ett förtvivlat skrik. Det var just när olyckan hände. På långt håll såg hon att Vronskijs häst föll omkull och att han själv störtade till marken. Kanske hade han skadat sig. Anna gömde ansiktet i händerna.

– Jag vill inte se mer! Jag vill härifrån! skrek hon förtvivlat.

Människor stirrade förvånat på henne.

Efter en stund fick Anna veta att Vronskij var oskadd. Hon blev så lättad att hon började gråta. Alexej Karenin tog tag i hennes arm.

– Anna, du mår inte bra. Vi måste åka härifrån nu, sade han.

Anna reste sig upp och följde med Alexej utan att säga ett ord. Hon åkte med sin man till sommarvillan.

&

När de kom fram till huset ville Alexej Karenin tala allvar med sin hustru. Han tyckte att hon hade betett sig olämpligt. Hon hade alltför tydligt visat sin förtvivlan när Vronskij och hans häst störtade omkull. Folk hade stirrat på henne.

– Det är möjligt att jag tar fel, i så fall ber jag om ursäkt, sade Alexej. Men det verkar nästan som om du är kär i Vronskij.

Anna orkade inte ljuga längre. Hon ville berätta sanningen för sin man.

– Du tar inte fel! skrek hon. Jag älskar greve Vronskij. Jag är hans älskarinna och väntar hans barn. Och jag avskyr dig! Jag hatar dig!

I nästa stund började hon gråta. Alexej Karenin satt tyst och väntade tills hennes snyftningar tog slut.

– Jaså, det är så det är, sade han sedan. Då är allt slut mellan oss. Du har svikit mig. Jag vet inte riktigt vad jag ska ta mig till, men jag ska tänka ut något. Jag hör av mig sedan.

Alexej Karenin lämnade sommarvillan i Peterhof utan att säga något mer. Han tog inte ens farväl av hustrun innan han for tillbaka till Sankt Petersburg.

# Lunch med Dolly

Levin levde sitt liv på landet och arbetade hårt. En dag fick han ett brev från Stiva Oblonskij.

Stiva skrev att hans fru, Dolly, och de sex barnen hade flyttat ut till lantstället. De skulle bo där över sommaren tillsammans med en del av tjänstefolket. Själv skulle han komma dit senare. Just nu hade han inte tid. Han måste stanna kvar i Moskva och arbeta.

Det var långt från Moskva till lantstället, men från Levins gård var det bara några mil dit. Stiva frågade i brevet om Levin kunde åka och hälsa på Dolly och barnen, bara för att se att allt var bra. Kanske behövde de hjälp med någonting.

Levin vek ihop Stivas brev efter att ha läst det. Naturligtvis skulle han åka och hälsa på Dolly. Han tänkte göra det redan nästa dag.

&

Dolly kunde verkligen behöva en del hjälp. När hon kom ut till lantstället var huset och gården i dåligt skick. Taket läckte, stängslet var trasigt, korna mjölkade dåligt, hönsen värpte inga ägg. Det mesta var trasigt och smutsigt.

Tillsammans med tjänstefolket fick Dolly ordning på en hel del saker. Men det fanns fortfarande mycket annat som behövde repareras och ändras.

Därför blev Dolly glad när Levin kom på besök. Hon hälsade honom varmt välkommen. Levin gick runt i huset och på gården och såg vad som måste lagas och göras.

– Jag skickar hit en del av mitt eget tjänstefolk, sade han. Jag lovar att göra det redan i morgon. De kommer snart att se till att ert lantställe är i gott skick.

Efter att de hade gått runt en stund ville Dolly bjuda på lunch. När de ätit färdigt började hon prata om sin syster, Kitty.

– Hon ska komma hit och bo hos mig en tid senare i sommar, sade Dolly.

Levin kände att han rodnade. Så fort han tänkte på Kitty fylldes hans hjärta av en massa olika känslor.

– Är hon frisk nu? frågade han. Jag har hört att hon har varit mycket sjuk.

– Ja, vad jag vet är hon nu alldeles bra, sade Dolly. Vistelsen på kurorten i Tyskland har gjort henne gott. Hon har vilat upp sig och fått tillbaka sina krafter. Snart ska Kitty resa hem till Moskva och sedan komma hit några veckor. Du måste hälsa på oss då.

Levin svarade inte. Han rodnade ännu mer.

– Det kan jag inte, sade han efter en stund. Du vet säkert att jag friade till Kitty. Hon sade nej. Hon ville inte bli min fru. Därför vill jag inte träffa henne igen.

– Nu är du dum! sade Dolly. Ni män begriper så lite! För er är allt så lätt! Ni har er frihet och kan välja. Ni vet vem ni älskar och kan fria till vem ni vill. Det är skillnad för en ung flicka som ska sitta och vänta på att den rätte dyker upp. Och när en man frågar om hon vill bli hans fru ska hon genast veta om hon ska svara ja eller nej. Det är inte alltid så lätt att veta vilket svar som är rätt.

– Det är väl bara att följa sitt hjärta, sade Levin.

– Men vet man alltid vad hjärtat säger? frågade Dolly. Ni män vet kanske det. Ni väntar med att fria tills er kärlek har mognat och ni verkligen vet att ni älskar just den kvinnan. En flicka kan aldrig vara lika säker. Ändå måste hon svara ja eller nej. Hon kan inte säga kanske.

– Kitty ville inte bli min fru, sade Levin. Hon ville hellre gifta sig med Vronskij.

– Det är inte så säkert, sade Dolly. Jag tror inte att Kitty visste vad hon ville. Hon var inte beredd och inte heller mogen att svara på ditt frieri just då. Men hon kunde ju inte hindra dig från att fria. När du gjorde det blev hon tvungen att säga nej.

– Jag vet bara att Kitty svarade nej, sade Levin. Jag vill helst inte träffa henne igen. Det rör bara upp en massa känslor inom mig.

Dolly böjde sig fram över bordet och lade sin hand på Levins arm.

– Levin, du vet att jag tycker mycket om dig, sade hon. Och jag tycker mycket om min syster. Jag vet inte om hon älskar dig eller inte.

– Men att hon sade nej den gången bevisar ingenting. Kanske skulle hon vilja gifta sig med dig nu. Jag tror att ni skulle bli ett utmärkt par, sade hon.

Levin ruskade på huvudet.

– Jag tänker inte fria till henne en gång till, sade han.

Dolly log.

– Men du kan väl åtminstone komma och hälsa på oss, sade hon. Kan du inte komma hit om några veckor när Kitty är här?

Levin lovade att han skulle tänka på saken.

– Jag ska i alla fall skicka hit några män i morgon som kan hjälpa dig med gården, sade han.

De tog farväl av varandra. Levin kände sig på ett underligt humör när han åkte tillbaka hem.

&

Några veckor därpå var Levin ute på promenad längs landsvägen. Bredvid honom fanns stora fält. Längre bort syntes skogen. Plötsligt hörde Levin ljudet av hästhovar.

Strax därpå mötte han en vagn som drogs av fyra hästar. När vagnen körde förbi honom hann Levin se skymten av en ung kvinna. Han såg henne bara en kort stund.

Levins hjärta klappade hårt. Han hade känt igen flickan, det var Kitty som satt i vagnen. Hon hade förstås blivit hämtad vid järnvägsstationen och var nu på väg till Dollys och Stivas gård.

Levin såg henne bara ett ögonblick, men det räckte för att han skulle förstå att han ännu älskade henne. Vad han än sade och vad han än tänkte visste han i sitt hjärta att han fortfarande ville gifta sig med Kitty.

– Jag älskar henne, sade han för sig själv.

# Oro för framtiden

Först kände Anna sig lättad över att hon hade berättat allt för sin man. Nu visste Alexej Karenin att hon var greve Vronskijs älskarinna. De behövde inte längre smyga med sin kärlek.

Men i nästa stund blev hon orolig. Vad skulle hända med henne i framtiden? Tänk om Vronskij inte älskade henne på riktigt och inte ville träffa henne mer. Tänk om hon blev utkastad från sitt hem av Alexej och Vronskij sedan inte ville ha henne. Det var inte säkert att hon fick bo hos honom. Vad skulle hon göra då, ensam med sin skam? Vart skulle hon ta vägen?

Hon hade i alla fall sin son, Serjozja. Men tänk om Alexej ville ta honom ifrån henne. Serjozja var det viktigaste av allt, viktigare än Vronskij. Det säkraste var kanske att resa bort med sonen, att rymma. Men hon visste inte vart.

Hon visste ingenting. Allt hade förändrats. Hur skulle hennes framtid bli?

&

Alexej Karenin hade återvänt till huset i Sankt Petersburg. När han tänkte på Anna blev han olycklig och fylldes av en stark inre smärta. Samtidigt kände han sig befriad på något sätt. Kanske kunde han nu börja leva igen. Under de senaste månaderna hade han nästan bara tänkt på Anna och Vronskij. Han hade varit svartsjuk. Nu kunde han börja tänka på annat och planera för ett nytt liv.

Men han visste inte riktigt hur det livet skulle se ut och om Anna skulle finnas med där. Han borde aldrig ha gift sig med henne. Hon var en dålig kvinna som saknade både heder och hjärta. Nu hade Anna smutsat ner hans egen heder och gjort honom löjlig i andra människors ögon. Hon hade varit otrogen och förvandlat honom till en bedragen äkta man.

Alexej Karenin ville få tillbaka sin heder och hämnas på Anna. Frågan var på vilket sätt han skulle hämnas. Att skiljas var ingen bra lösning.

En skilsmässa var nog precis vad Anna och Vronskij hoppades på. Då skulle de kunna gifta sig och leva ihop. Det var det sista Alexej Karenin ville. Han tänkte inte låta dem bli lyckliga tillsammans.

Förhållandet mellan Anna och Vronskij måste ta slut. Hon fick inte träffa honom mer, i alla fall inte så att andra människor såg det. Men för övrigt skulle allt vara som förut. Han själv och Anna skulle även i fortsättningen vara gifta och bo tillsammans. Det bästa var att försöka låsas som om ingenting hade hänt.

Det var inte nödvändigt att de älskade varandra, inte ens att de älskade med varandra. Om Anna inte ville dela säng med honom mer så skulle han acceptera det. Det viktigaste var att hon skötte hemmet och tog hand om deras son. Inför andra skulle de låtsas vara en lycklig familj.

Alexej Karenin gick in i sitt arbetsrum, satte sig vid skrivbordet och skrev ett brev till hustrun. Han meddelade henne sitt beslut. Han ville inte skiljas. De skulle fortsätta att vara en familj. Han bad att hon och sonen så snart som möjligt lämnade sommarvillan i Peterhof och flyttade tillbaka till huset i Sankt Petersburg.

Han hoppades att få återse henne inom de närmaste dagarna.

Alexej läste genom brevet och kände sig nöjd. Han hade varit vänlig i tonen och inte använt några hårda ord.

Sedan ringde han på sin betjänt, gav honom brevet och sade att det skulle skickas till hans hustru.

&

Anna fick brevet vid middagstid nästa dag. När hon läste det blev hon alldeles kall. Hon visste inte vad hon hade väntat sig men i alla fall inte detta, inte att hon skulle fortsätta att vara fånge hos sin man.

I nästan nio år hade de varit gifta. Anna hade varit olycklig under alla dessa år utan att hon riktigt hade förstått det. Det var först på den senaste tiden, sedan hon träffat greve Vronskij, som hon hade begripit vad kärlek och lycka var. Men nu ville hennes make ta ifrån henne lyckan. Han krävde att allt skulle bli lika eländigt och trist som det alltid hade varit. Inget skulle förändras.

Alexej måste väl förstå att jag inte älskar honom, sade hon för sig själv.

Han måste väl förstå att jag behöver kärlek och liv? Men han bryr sig inte om mig. Det enda han bryr sig om är sin egen heder och vad människor ska tycka och tänka om honom.

Anna visste inte vad hon skulle ta sig till. Hon började gråta förtvivlat.

# Allt som förut

Samma kväll hade furstinnan Betsy en fest i sin sommarvilla. Både Anna Karenina och greve Vronskij var bjudna. Anna hade inte kommit än men Vronskij var där. Han visste inte att Anna hade berättat om deras förhållande för sin man. För några dagar sedan, när han fick veta att Anna var gravid, hade han tyckt att hon borde lämna Karenin. Nu var han inte längre lika säker.

Han visste inte om han var beredd att ta på sig ansvaret för Anna och hennes son. För att slippa allt prat och skvaller skulle de bli tvungna att lämna Sankt Petersburg, ja, kanske även Ryssland. Det var möjligt att de måste flytta till ett annat land. Han skulle tvingas begära avsked från sin tjänst som officer. Han måste lämna arbete, bostad och vänner. Var han verkligen beredd att offra allt detta för sin kärlek till Anna, om hon bad honom om det?

Kanske var han det, men han var inte så säker.

Efter en stund kom Anna Karenina in i Betsys salong. Hon verkade ledsen och upprörd. Vronskij förstod genast att något hade hänt. De gick in i ett mindre rum där de var ensamma.

– Jag har berättat allt för min man, sade Anna. Nu vet han att du är min älskare och att jag väntar ditt barn. Jag har avslöjat allt, men Alexej tänker inte gå med på skilsmässa.

Hennes kropp och hennes röst darrade. Hon stirrade på Vronskij. Om han i denna stund bad henne att lämna allt så skulle hon göra det. Anna var beredd att fly bort med Vronskij, resa till ett annat land. Hon var till och med beredd att överge sin son. Hon var redo att göra allt för Vronskij om han bad henne om det.

Men Vronskij sade ingenting. Anna såg att han tvekade. När han till sist började prata spelade det ingen roll vad han sade. Anna förstod att allt var förlorat, allt skulle bli som förut.

– Du ska se att det ordnar sig, sade Vronskij. Din man går nog med på skilsmässa till sist. Du kan naturligtvis inte stanna kvar hos honom.

– Vad annat kan jag göra? frågade Anna. Vad har jag för alternativ? Om jag vill vara hos min son måste jag stanna kvar hos Alexej Karenin. Ingenting kommer att förändras.

&

Två dagar senare flyttade Anna och Serjozja hem till huset i Sankt Petersburg.

– Jag är glad att du har gjort vad jag bad dig om, sade Alexej Karenin. Det gläder mig att du och Serjozja har flyttat hem.

Men i hans ögon fanns ingen glädje.

– Jag hoppas att du inte kommer att träffa greve Vronskij mer, fortsatte han. Men om du ändå skulle göra det vill jag be dig om två saker. Dels ska du aldrig släppa in honom i det här huset. Dels vill jag att du inte visar dig med Vronskij bland andra människor. Det måste bli ett slut på allt skvaller om er.

Alexej Karenin gjorde en lätt bugning mot sin hustru. Sedan lämnade han rummet.

# Oväntat besök

Levin hade bara sett en hastig skymt av Kitty när hon satt i vagnen på väg till Stivas och Dollys hus. Men det räckte för att han skulle förstå att han fortfarande älskade henne. Nu bodde Kitty med Dolly i Oblonskijs hus, bara några mil bort. Levin tänkte varje dag på att hon var så nära. Han kunde inte sluta tänka på Kitty.

När han senast träffade Dolly hade hon bett honom komma och hälsa på. Hon hade till och med antytt att han borde fria till Kitty igen. Men det tänkte Levin aldrig göra. Han var för stolt för att göra något sådant. Kitty hade sagt nej till honom en gång för att hon hellre ville ha Vronskij.

Jag kan inte åter be henne att bli min hustru bara för att hon inte fick den man som hon hellre ville ha, sade han till sig själv.

En dag fick Levin ett brev från Dolly. Hon berättade att Kitty ville rida, men de hade ingen damsadel. Hon undrade om Levin hade en damsadel att låna ut.

I så fall vill jag gärna att du själv kommer hit med den, skrev hon i brevet.

Levin blev arg. Det var som om Dolly trodde att hon kunde lura dit honom. Han svarade inte på brevet, men han skickade en damsadel till deras hus.

&

Sommarveckorna gick utan att Levin träffade vare sig Kitty eller Dolly. I slutet av augusti kom en man och lämnade tillbaka damsadeln. Han berättade att systrarna hade lämnat lantstället och rest till Moskva.

Levin ångrade att han aldrig hade svarat på Dollys brev. Han hade varit oartig och skämdes. Nu ville väl varken Dolly eller Kitty se honom igen.

&

En kylig höstkväll fick Levin oväntat besök.

Han satt i sitt arbetsrum i husets övervåning. Där trivdes han. Det var varmt och skönt i rummet. Han hade tänt en brasa i kakelugnen. På väggarna, mellan bokhyllorna, hängde horn från hjortar som Levin hade skjutit när han hade varit på jakt.

Han satt vid skrivbordet och läste en bok när han plötsligt hörde ljudet av hästhovar. Levin tittade ut genom fönstret och såg en vagn stanna på gården. En lång, mager man steg ur vagnen. Det höll på att bli mörkt och Levin kunde inte se mannen tydligt, men han förstod att det var hans bror, Nikolaj.

Levin satt kvar en kort stund vid skrivbordet. Även om han tyckte mycket om sin bror var det alltid plågsamt att träffa honom.

Han reste sig och började gå nerför trappan. På avstånd hörde han Nikolaj hosta. Han hade redan blivit insläppt av tjänstefolket.

När Levin fick se brodern på nära håll blev han förfärad. När de senast hade träffats i Moskva hade Nikolaj varit mycket smal. Nu var han ännu mer utmärglad, nästan som ett skelett. Levin gick fram och omfamnade honom, kände hans magra kropp under sina händer.

– Vad glad jag är att se dig, sade Levin. Jag hoppas att du stannar här en tid. Den lantliga luften är nyttig för dig.

– Jag stannar bara några dagar, svarade Nikolaj. Jag vill hämta mina pengar.

Några månader tidigare hade Levin sålt en bit mark som han ägde tillsammans med sin bror. Han hade skrivit till Nikolaj och bett honom komma och hämta sin del av pengarna, ungefär 2 000 rubel.

– Jag trodde att du skulle komma tidigare, sade Levin.

– Jag har inte kunnat resa eftersom jag har varit sjuk, men nu mår jag mycket bättre, sade Nikolaj.

I nästa stund började han hosta våldsamt. Hostanfallet höll på i flera minuter. När det äntligen var över frågade Levin efter Nikolajs kvinna. Varför var hon inte med?

– Menar du Marja? sade Nikolaj. Jag har lämnat henne och börjat ett nytt liv. Jag har börjat sköta om min hälsa och nästan helt slutat dricka sprit. Nu känner jag mig friskare än på länge.

Levin var tyst. Han visste inte vad han skulle säga. Han tyckte att brodern såg dödssjuk ut.

&

Nikolaj stannade tre dagar. På nätterna kunde Levin höra honom ligga och hosta i rummet intill. Ibland var hostan så kraftig att Levin trodde att brodern höll på att dö.

Han förstod att Nikolaj var döende. Kanske skulle han inte dö inom de närmaste dagarna eller veckorna, men det skulle inte dröja särskilt länge. Det var Levin säker på.

Han kände sig sorgsen när det blev dags för Nikolaj att åka. Bröderna kysste varandra farväl.

Det här var nog sista gången jag såg min bror i livet, tänkte Levin när Nikolajs vagn rullade bort.

# Möte i dörröppningen

Anna Karenina och hennes man, Alexej, fortsatte att bo i samma lägenhet, men de hade skilda sovrum. De möttes varje dag men var ändå som främlingar för varandra.

Anna och Vronskij träffades så ofta de kunde, vilket Alexej Karenin kände till. Men han försökte att inte bry sig om det. De viktigaste för honom var att de inte visade sig tillsammans bland folk, och att det inte skvallrades så mycket om dem. Skvaller om Alexejs hustru var inte bra för hans rykte och heder.

Förr eller senare skulle Annas kärlek till Vronskij ta slut. Han fick vänta tills förälskelsen gick över. Sedan skulle allt bli som vanligt igen. Det var i alla fall vad Alexej Karenin hoppades.

Vronskijs militära karriär gick bra. Han hade fått en högre tjänst och var nu överste. Ibland fick han i uppdrag att ta hand om utländska gäster på besök.

I början av vintern kom en utländsk prins till Sankt Petersburg. Han skulle stanna två veckor. Det blev Vronskijs uppgift att visa stadens sevärdheter och annat som prinsen var intresserad av.

Under dessa veckor hade Vronskij inte tid att träffa Anna. Hon blev mycket svartsjuk. Hon satt hemma och inbillade sig att Vronskij och prinsen träffade en massa unga, vackra kvinnor när de var ute tillsammans.

Till sist var Anna så svartsjuk att hon skrev ett brev till Vronskij. Hon skrev att hon var olycklig och sjuk och måste träffa honom. Anna ville att Vronskij skulle komma hem till henne på kvällen. Hennes man skulle inte vara hemma då.

Samma dag tog Vronskij farväl av prinsen, som skulle återvända till sitt land. När Vronskij kom hem fann han brevet från Anna.

Först var han tveksam till att gå till Anna. Han visste att hennes man inte ville att han skulle besöka deras hem.

Men om Alexej Karenin inte var där så behövde han ju aldrig få veta det.

Om nu Anna är sjuk måste jag naturligtvis gå dit, tänkte Vronskij.

&

Alexej Karenin hade flera möten den kvällen. Det stämde att han inte skulle vara hemma. Men han hade glömt några viktiga papper. Klockan åtta åkte han hem och hämtade dem. Vid samma tid kom Vronskij dit. De möttes i dörröppningen. Vronskij skulle just gå in i huset. Karenin var på väg ut till en vagn som stod utanför.

Ingen av dem sade ett ord. De bugade lätt mot varandra. Karenin fortsatte till sin vagn och steg in i den. När vagnen hade kört bort längs gatan gick Vronskij in i huset.

Anna var inte särskilt upprörd över att hennes man hade sett Vronskij komma.

– Han blir säkert arg men det struntar jag i, sade hon. Det viktigaste är att du är här. Jag har plågats så av att inte få träffa dig. Nu måste du berätta vad du och prinsen har gjort.

Vronskij talade om att prinsen hade åkt. Nu skulle han åter ha tid att träffa Anna. Men hon ville ändå veta på vilka ställen de hade varit och roat sig, vilka de hade träffat, vilka flickor de hade umgåtts med.

Vronskij förstod att Anna var svartsjuk. Hon verkade inte vara sjuk på något annat sätt. På senare tid hade hon visat sin svartsjuka allt oftare och tydligare. Vronskij tyckte inte om det. Han kände att han älskade Anna mindre när hon var retlig och svartsjuk.

Han ville prata om något annat och frågade om hennes graviditet.

Plötsligt såg Anna sorgsen ut.

– Jag vet att jag kommer att dö snart, sade hon. Jag överlever inte förlossningen. Jag kommer att dö när jag ska föda vårt barn.

Hon började gråta. Tårarna rann nerför hennes kinder. Vronskij böjde sig fram och kysste hennes hand.

– Varför säger du så? frågade han och såg både arg och orolig ut. Det är klart att du inte kommer att dö!

– Jo, jag vet det, sade Anna Karenina. Av någon anledning vet jag det och det är kanske lika bra att jag dör. Då löser sig alla problem, både för dig och mig och för min man.

Plötsligt ryckte hon till och började le. Hon hade känt en rörelse inne i sin kropp. Det var barnet som sparkade i hennes mage. Flera gånger kände hon de lätta sparkarna.

&

Alexej Karenin var arg och besviken. Han hade krävt att Anna aldrig skulle ta emot Vronskij i hemmet. Ändå hade hon gjort det. På så sätt hade hon svikit honom en gång till. Nu kunde han inte leva med henne längre. Han skulle begära skilsmässa och ta sonen ifrån henne. Nästa morgon gick han in till Anna för att meddela henne sitt beslut.

– I morgon åker jag till Moskva, sade han. Jag har en del arbete att sköta där. Jag kommer inte att återvända hit förrän du har flyttat härifrån.

Han tänkte kontakta en advokat som fick ordna med skilsmässan.

Sonen, Serjozja, skulle bo hos hans syster så länge. När skilsmässan var klar skulle han själv ta hand om sonen.

– Låt mig få behålla Serjozja! sade Anna. Du får inte ta honom ifrån mig! Jag ber dig! Var snäll och låt mig få behålla min son.

Alexej Karenin ruskade på huvudet. Sedan vände han sig om och lämnade rummet.

# Karenin i Moskva

När Alexej Karenin hade varit en tid i Moskva mötte han sin hustrus bror, Stiva Oblonskij, på gatan. Han hade ingen lust att prata med Stiva. Han försökte smita in i en butik, men det var för sent. Stiva hade redan sett honom.

– Är du här i stan! sade han förvånat. Varför har du inte hört av dig till Dolly och mig?

– Jag har inte haft tid än, sade Karenin.

Han försökte dra sig undan och mumlade något om att han måste träffa någon.

– Nej, så bråttom kan det inte vara, sade Stiva med ett glatt skratt. Nu får du allt prata med mig en stund och berätta hur du och Anna har det. Vi går in och sätter oss på kaféet där borta.

Karenin förstod att han inte skulle komma undan.

Han var tvungen att prata med Stiva en stund.

Några minuter senare satt de vid ett kafébord. Stiva talade om att han och Dolly skulle ha en middagsbjudning följande kväll. Han ville att Alexej skulle komma.

– Nej, det kan jag inte, svarade Karenin kort.

Stiva blev förvånad.

– Vad menar du? Varför kan du inte? frågade han.

– Det skulle inte vara lämpligt, svarade Karenin. Jag håller på att skilja mig från din syster.

Stiva såg alldeles förskräckt ut.

– Jag kan inte tro att det är sant! sade han. Varför ska ni skilja er? Vad är det som har hänt? Det måste vara ett missförstånd!

Karenin förklarade att inget kunde missförstås. Anna hade varit otrogen mot honom. Hon hade erkänt att hon hade bedragit honom. Det fanns inget annat att göra än att skilja sig.

Stiva ruskade bedrövat på huvudet. Han kunde fortfarande inte tro att det var sant.

– Kan du inte komma hem till oss i alla fall och prata med min hustru om det här, sade Stiva. Dolly är en klok kvinna som känner både dig och Anna. Kanske har hon några kloka råd att ge dig. Jag ber dig, bönfaller dig, att prata med Dolly innan du skiljer dig från Anna!

Alexej kunde inte gärna säga nej. Men han visste redan att ett samtal med Dolly inte skulle få honom att ändra sig. Skilsmässan kunde ingen hindra.

Alexej lovade att komma på middagen nästa kväll. Han skulle komma tidigt och prata med Dolly innan de övriga gästerna anlände.

&

– Så glad jag är att se dig, sade Dolly när hon tog emot Alexej Karenin följande kväll.

Hon var klädd i en vacker klänning av grått silke. Stiva syntes inte till. Inga andra gäster hade kommit än. Dolly och Karenin gick in och satte sig i ett mindre rum. Hon hade svårt att tro att Anna hade varit otrogen.

– Är du verkligen säker? frågade Dolly.

– Jag är fullständigt säker, svarade Karenin. Jag och Anna har varit gifta i nio år. Vi har en son tillsammans. Men nu är allt slut. Under en tid har hon haft en älskare. Det har hon själv berättat för mig. Jag hoppades att förälskelsen skulle gå över, men i stället har hon nu börjat ta emot sin älskare i vårt hem.

Dolly kunde se att Karenin var mycket olycklig. Han såg nästan gråtfärdig ut.

– Jag har börjat hata den kvinna jag förut älskade, sade han. Tänk att jag nu hatar den kvinna som är mor till min son!

Dolly försökte lugna och trösta honom. För inte så länge sedan hade Anna räddat Dollys och Stivas äktenskap. Dolly ville gärna försöka hindra att Anna och Alexej skilde sig. Men hon förstod att hon inget kunde göra. Karenin tänkte skilja sig.

– Ja, jag har bestämt mig, sade han. Det här samtalet leder ingen vart.

De hörde att andra gäster började komma nu. Dolly och Karenin reste sig och gick in i salongen.

# Det andra frieriet

Levin var också bjuden till middagen hos Stiva och Dolly. Under hösten hade han varit utomlands. Han hade rest till Tyskland och Frankrike för att studera hur människor skötte jordbruken där.

På väg hem till sin gård stannade han i Moskva några dagar. Han tackade ja till att gå på bjudningen.

Han förstod att Dollys syster, Kitty, skulle vara där. I somras hade han sett en hastig skymt av henne, men han hade inte pratat med henne sedan den kvällen då hon sade nej till hans frieri. Att han nu skulle möta henne igen gjorde honom både glad och ängslig.

När Levin kom in i salongen fick han genast syn på Kitty, och hon såg honom i samma stund. De log mot varandra och båda rodnade.

Levin hälsade först på Dolly, det var ju hon som var värdinnan, men sedan skyndade han sig fram till Kitty, bugade och räckte fram sin hand. Hon försökte verka lugn, men hennes läppar darrade och det fanns en fuktig glans i hennes ögon.

– Det var länge sedan vi såg varandra, sade hon och sträckte fram sin lilla hand.

– Du har inte sett mig men jag har sett dig, sade Levin.

Han berättade om händelsen i somras då han hade sett henne i en vagn på väg till Dollys och Stivas lantställe.

De hann inte prata mer just då. Stiva kom fram och hälsade på Levin, tog honom i armen och ville presentera honom för några andra gäster. Levin kände flera av dem men inte alla. Han lade märke till att Karenin såg mycket dyster ut.

&

Så småningom blev det dags att sätta sig till bords. Levin och Kitty hamnade ganska långt från varandra, men inte längre bort än att deras blickar kunde mötas.

De tittade ofta på varandra, rodnade och log.

Levin försökte samtala med de andra vid bordet, men han kom hela tiden av sig, glömde bort vad han skulle säga, eftersom han tänkte på Kitty. Hon var oerhört söt, så ung och vacker och full av liv.

I somras hade Dolly nästan sagt rent ut att Levin borde fria till Kitty igen. Några månader tidigare hade Stiva sagt samma sak. Då hade Levin svarat att det var omöjligt. Eftersom Kitty hade sagt nej en gång kunde han inte be henne igen att bli hans hustru. Men nu började han undra om han inte trots allt borde göra det. Det var bara stoltheten som hindrade Levin från att fråga om Kitty ville gifta sig med honom.

&

När middagen var över reste sig alla från bordet. Levin stod och pratade en stund med några herrar. Sedan gick han bort till Kitty som satt ensam i ett hörn av rummet. Hon såg glad ut när han kom.

– Får jag sitta en stund här hos dig? frågade Levin.

Kitty nickade. Levin satte sig på stolen bredvid.

– Du minns nog den där kvällen då vi senast träffades, sade han. Jag frågade dig någonting då. Du svarade nej och sade att det inte gick. Menade du att det inte gick just då eller att det aldrig skulle bli möjligt?

Kitty svarade inte genast. Hon kände sig både upphetsad och blyg. Hon tittade ner i golvet.

– Jag menade att det inte gick just då, svarade hon till sist.

Levin vågade knappt ställa nästa fråga. Men han kände att han åter kunde hoppas. Hans hjärta bultade hårt.

– Skulle det vara möjligt nu? sade han med darrande röst.

Kitty tittade fortfarande ner i golvet.

– Ja, viskade hon.

– Vad skulle du svara om jag friade till dig nu? frågade han.

– Jag skulle svara ja, viskade Kitty.

Levin drog djupt efter andan.

– Då frågar jag dig, Kitty, sade han. Jag undrar om du vill gifta dig med mig?

Kitty tittade inte längre ner i golvet. Hon vände sitt ansikte mot Levin. Hennes ögon strålade av lycka.

– Ja Konstantin Levin, sade hon. Ja, jag vill bli din fru!

# Barnsängsfeber

Alexej Karenin lämnade middagsbjudningen tidigt. När Levin friade till Kitty var Karenin redan tillbaka på sitt hotellrum. Där fanns ett telegram från hans hustru Anna.

Hon skrev:

*Jag är döende. Jag ber att du ska skynda dig hem. Jag kommer att dö lugnare om jag får din förlåtelse.*

Karenin slängde telegrammet ifrån sig. Han trodde inte alls på det hon skrev. Anna ljög för att han skulle tycka synd om henne. Kanske hoppades hon och trodde att han skulle låta henne behålla sonen, Serjozja.

Karenin läste telegrammet en gång till. Tänk om det ändå var sant att Anna höll på att dö. Han visste att hon väntade Vronskijs barn. Något kunde ha blivit fel under graviditeten. Kanske var hon riktigt sjuk och ville be om förlåtelse för sin otrohet.

Om hon är döende måste jag resa hem och förlåta henne, tänkte Karenin. Det skulle vara grymt att inte göra det.

Han bestämde sig för att ta nattåget till Sankt Petersburg redan samma kväll.

&

Under tågresan tänkte Alexej Karenin att det kanske var lika bra om Anna dog. Det skulle lösa alla problem.

Han kom till Sankt Petersburg tidigt på morgonen. Han hejdade en vagn och blev körd hem. Dörren öppnades av en betjänt.

– Hur är det med min hustru? frågade Karenin.

– Det är illa, svarade betjänten. En läkare, en barnmorska och greve Vronskij är här. Frun har fött en dotter och sedan drabbats av barnsängsfeber.

Karenin visste att kvinnor som just fött barn kunde få barnsängsfeber. Sjukdomen berodde på en infektion i livmodern och ledde ofta till döden.

Han skyndade sig in i hustruns sovrum.

Vid hennes skrivbord satt Vronskij och grät. Han såg förvirrad ut när han fick syn på Karenin. Sedan samlade han sig och reste sig.

– Anna är döende, sade Vronskij. Läkaren säger att det inte finns något hopp. Jag hoppas att ni inte kör ut mig, att ni låter mig stanna här.

Karenin svarade inte. Han gick fram till hustruns säng. Hennes kinder var röda och heta av feber. Ögonen glänste. Anna log när hon såg sin man.

– Alexej, så glad jag är att se dig, sade hon. Jag visste att du skulle komma. Du är en god och hederlig man, en mycket bättre man än vad jag förtjänar. Nu håller jag på att dö, jag vet det. Det enda jag önskar är att du ska förlåta mig, förlåta mig helt och hållet.

Hon sträckte fram sin lilla feberheta hand och grep tag i Karenins hand. Han började snyfta, kunde inte hålla tillbaka tårarna. Han böjde sig fram över sin hustru och grät.

– Förlåt mig! Förlåt mig! sade hon.

– Ja, jag förlåter dig, snyftade Karenin.

– Nu vill jag att du också ska förlåta greve Vronskij, sade Anna. Vronskij, kom hit!

Greve Vronskij gick fram till sängen. Tårarna rann nerför hans kinder. Han grät. Anna grät. Karenin grät. De båda männen såg på varandra med tårfyllda ögon.

– Jag förlåter er, sade Karenin.

– Tack gode Gud! sade Anna. Nu är allt förlåtet. Nu kan jag dö!

&

Anna hade hög feber hela dagen. Hon yrade. Ibland var hon medvetslös. Det blev kväll. Det blev midnatt. Hennes hjärta slog mycket svagt. De väntade på att hon skulle dö.

Vronskij åkte hem och sov några timmar, men tidigt på morgonen var han tillbaka för att se om någon förändring hade skett. Under de närmaste dagarna åkte han fram och tillbaka mellan sitt eget och Karenins hem.

På den tredje dagen skedde en förbättring.

Annas feber gick ner. Det verkade som om hon skulle överleva trots allt. Läkaren sade att krisen var över.

Karenin bad att få tala med Vronskij.

– För några dagar sedan ville jag skilja mig från Anna, sade han. När jag först fick höra att hon var sjuk tyckte jag att det var lika bra att hon dog. Men nu tänker jag annorlunda. Allt förändrades när jag kom hit och fick se henne och hon bad mig om förlåtelse. Jag har förlåtit henne allt. Jag förlåter även er.

– Det är jag tacksam för, sade Vronskij.

– Nu vill jag bara att allt ska bli bra igen, fortsatte Karenin. Jag hoppas att Anna blir frisk så snart som möjligt. Sedan vill jag att hon och jag ska leva som man och hustru igen. Jag önskar att hon och jag och vår son ska vara lyckliga tillsammans. Nu ber jag er att lämna vårt hem. Om Anna säger att hon vill träffa er så tillåter jag det. Jag lovar att ni i så fall får veta det.

– Jag förstår, sade Vronskij och bugade sig.

Därefter lämnade han huset.

&

Vronskij promenerade hem. Han kände sig både sorgsen och skamsen. Förut hade han tyckt att Annas make var ganska löjlig. Nu förstod han att Karenin var en godhjärtad, osjälvisk och hederlig man. Han skämdes över att han hade gjort Karenin illa.

Allt var över nu. Han hade förlorat Anna. Han hade ingen rätt till henne. Det hade han aldrig haft. Nu skulle hon återvända till sin man. Plötsligt kände Vronskij att han älskade Anna mer än någonsin, men han hade förlorat henne för alltid.

Han kände en stark smärta inom sig. Det var som om hans hjärta skulle brista.

# Bröllop

I Moskva skulle det snart bli bröllop. Levin och Kitty skulle gifta sig. Levin var på ett strålande humör. Han var mycket lycklig över att Kitty äntligen ville bli hans fru.

Men på själva bröllopsdagen blev han plötsligt osäker.

Tänk om Kitty inte älskar mig! sade han till sig själv. Tänk om hon bara tror att hon gör det! När vi väl är gifta upptäcker hon kanske att hon inte alls är kär i mig.

Tankarna gjorde honom mycket orolig. Det var forfarande några timmar kvar till bröllopet. Levin bestämde sig för att genast åka hem till Kitty och försäkra sig om att hon verkligen ville gifta sig.

&

De skulle resa till Levins gård så snart de hade gift sig.

Kitty höll på att ordna med packningen när Levin rusade in i rummet.

Hon kände en stark glädje när hon såg honom, men i nästa stund blev hon ängslig. Han såg så underlig ut.

– Hur mår du? frågade hon. Har det hänt något?

– Nej, ingenting har hänt, svarade Levin. Jag har bara kommit för att säga att det fortfarande finns tid för dig att ångra dig. Jag har så svårt att tro att du verkligen älskar mig. Kanske är det bäst att vi inte gifter oss.

Kitty blev alldeles förskräckt.

– Vad är det du säger! sade hon. Vill du inte att det ska bli något bröllop?

– Om du inte är säker på att du älskar mig så kan vi inte gifta oss, sade Levin.

– Har du blivit alldeles galen! skrek Kitty. Hur kan du tro att jag inte älskar dig? Jag har dig mer kär än någon annan på jorden.

Hon brast i förtvivlad gråt. Levin föll på knä framför henne och började kyssa hennes händer.

– Hur kan jag vara så dum? Förlåt mig, Kitty! sade han.

Efter några minuter hade han lyckats trösta henne. Och hon hade övertygat honom om att hon verkligen hade honom kär.

Lugn och glad återvände Levin till sitt hotell för att klä om inför bröllopet.

&

Samma kväll ägde vigseln rum. Levin och Kitty blev man och hustru. Några timmar senare åkte det nygifta paret till järnvägsstationen för att ta nattåget till landet.

Tidigt på morgonen var de framme vid Levins gård som från och med nu skulle bli deras gemensamma hem.

# Längtan

Så småningom blev Anna Karenina frisk. Hon levde ett ganska normalt familjeliv tillsammans med sin man, sonen Serjozja och den lilla nyfödda flickan som kallades Annie.

Karenin visste att han inte var far till flickan, men han tyckte mycket om henne och hjälpte gärna till att sköta henne. Han var glad att livet kändes som vanligt igen.

Anna försökte att glömma greve Vronskij och vara en god hustru till sin man. Men efter en tid kände hon än en gång att hon inte kunde älska sin tjugo år äldre make.

Hon började åter tycka att han var lite löjlig med sina stora, utstående öron och sin gnälliga, fåniga röst. Och hon kunde inte vänja sig vid att han rörde vid henne, smekte henne. Hon tyckte bara att det var obehagligt.

Anna fortsatte att tänka på Vronskij och längta efter hans smekningar. Till sist kunde hon inte motstå sin längtan. När Karenin reste bort några dagar skrev Anna ett brev till Vronskij. Hon bad honom komma omedelbart.

&

Vronskij saknade Anna men han hade lovat sig själv att aldrig träffa henne igen. Han ville inte förstöra mer mellan henne och Karenin.

Men när han fick brevet från Anna struntade han i sina löften. Anna bad honom komma och han kunde inte låta bli.

När han kom fram till Karenins hus rusade han uppför trappan och in i hennes rum. Han omfamnade henne, kysste hennes händer, ansikte och hals. Anna besvarade ivrigt hans kyssar. Hon darrade i hela kroppen.

– Jag är din, viskade hon. För alltid är jag din!

– Och jag är din, svarade Vronskij. Jag ska aldrig lämna dig mer. Jag ska alltid vara vid din sida.

Deras kärlek hade växt sig starkare under tiden som de hade varit ifrån varandra. Nu ville de aldrig skiljas igen. I framtiden skulle de leva tillsammans. De bestämde sig för att lämna Ryssland och resa utomlands.

&

Några veckor senare åkte greve Vronskij och Anna Karenina till Italien. De tog med sig sin lilla dotter, Annie. Men Anna blev tvungen att lämna kvar sin son hos maken i Sankt Petersburg. Karenin vägrade att släppa ifrån sig Serjozja.

Det blev aldrig tal om skilsmässa. Anna brydde sig inte om ifall hon var lagligt skild eller inte. I framtiden skulle hon ändå leva med Vronskij.

Vronskij lämnade sitt arbete som officer. Anna lämnade sin make och sin son. Tillsammans lämnade de Sankt Petersburg och reste med tåget till Italien.

# Den döende brodern

Levin och Kitty levde lyckliga tillsammans på den stora gården på landet. De hade varit gifta i tre månader. Levin skötte arbetet med jordbruket och djuren medan Kitty tog hand om hushållet. Visst hände det att de grälade om småsaker men för det mesta kom de bra överens.

En dag fick Levin ett brev från Marja, kvinnan som han hade träffat hos sin äldre bror Nikolaj i Moskva. Vid sitt besök hos Levin under hösten hade Nikolaj sagt att han hade lämnat Marja, men nu var de tydligen tillsammans igen.

Marja skrev att de bodde i en landsortsstad dit de hade flyttat för att få arbete. Men Nikolaj kunde inte arbeta längre. Han var mycket sjuk, antagligen döende.

Levin visade brevet för Kitty.

– Jag måste resa dit och träffa min bror en sista gång innan han dör, sade Levin. Jag åker redan i morgon.

– Jag följer med dig, sade Kitty.

Levin tittade förvånat på henne.

– Nej, varför det? sade han. Det kommer bara att bli tråkigt och besvärligt. Det är klart att du ska stanna här.

– Du är min man och din bror är döende, sade Kitty. Det är min plikt att vara vid din sida när du har det svårt. Jag följer med dig.

– Det gör du inte alls, sade Levin argt. Jag bestämmer själv vart jag vill resa och med vem!

– Varför har du då gift dig med mig? skrek Kitty. Om du vill ha friheten att göra vad du vill borde du aldrig ha gift dig!

Kitty började gråta och rusade ut ur rummet. Levin stod kvar och skämdes. Efter en stund sökte han upp sin hustru. Han bad henne om förlåtelse. De kom överens om att hon skulle följa med.

Tidigt nästa morgon reste de iväg tillsammans.

&

Nikolaj och Marja bodde på ett billigt, förfallet och smutsigt hotell i landsortsstaden. Levin och Kitty hyrde ett rum på samma hotell. Marja hjälpte dem att bära in väskorna.

– Hur mår Nikolaj? frågade Levin.

– Det är mycket illa med honom, svarade Marja. Han kan inte ens resa sig ur sängen. Han bara ligger där och väntar på att du ska komma.

– Då är det lika bra att vi genast går in till honom, sade Levin.

Marja tog med dem till rummet där den sjuke låg. Så fort Levin fick syn på sin bror förstod han att Nikolaj verkligen var döende. Han var mycket mager, alldeles utmärglad, och såg ut som ett skelett. Han låg på rygg i sängen och andades tungt men lyckades ändå le när han fick syn på Levin och Kitty.

– Så du kom i alla fall till sist, sade han med svag röst till sin bror.

– Jag skulle ha kommit tidigare om jag bara hade vetat var du var, sade Levin.

Nikolaj sträckte fram sin magra, beniga hand. Han hälsade först på Levin och sedan på Kitty.

&

När de hade varit på hotellet ett dygn var Levin mycket glad att Kitty hade följt med. Själv hade han svårt att vara nära brodern. Han blev sorgsen och illa berörd när han såg hur sjuk Nikolaj var. Levin visste inte vad han skulle göra.

Men Kitty tycktes veta precis vad som borde göras. Hon såg till att sjukrummet blev städat och vädrat och att Nikolaj fick rena lakan. Hon hämtade mediciner från apoteket och skickade efter en läkare.

Läkaren undersökte Nikolaj. Efteråt skakade han dystert på huvudet.

– Er bror kommer inte att leva mer än några dagar, sade läkaren till Levin.

Levin, Kitty och Marja turades om att vara hos Nikolaj. De skötte om honom så gott de kunde. Kitty var hos honom mest. Ibland kom läkaren dit men han kunde inte göra mycket. Nikolaj låg där i sängen, hostade, yrade och väntade på döden.

&

En dag blev Kitty sjuk. Hon hade huvudvärk och kräktes. Läkaren sade att hon hade ansträngt sig för mycket och sovit för lite. Hon måste vila sig. Kitty lade sig på sängen några timmar, men sedan steg hon upp och gick in till Nikolaj igen.

Hon förstod att hon inte var sjuk på allvar. Hon visste vad illamåendet berodde på. Kitty var gravid. Hon väntade sitt och Levins första barn.

&

Samma natt dog Nikolaj. Levin, Kitty och Marja satt vid hans säng. Nikolaj andades långsamt och tungt. Sedan suckade han och slutade att andas.

# Tillbaka i Sankt Petersburg

Anna Karenina och Vronskij reste runt i Italien. De besökte Venedig, Rom, Neapel och en del mindre städer. De var lyckliga tillsammans, och njöt av sina upplevelser, i alla fall i början. Men så småningom tröttnade de på att resa runt. Det blev ganska långtråkigt i längden, och Anna längtade efter Serjozja. Den lilla dottern, Annie, var med på resan, men Anna saknade sin son.

När de hade varit i Italien i nästan fyra månader bestämde de sig för att åka hem till Ryssland.

&

Serjozja bodde kvar hos sin far i Sankt Petersburg. Karenin var nedstämd och sorgsen efter att hans fru hade lämnat honom. Men den rika grevinnan Lidija Ivanovna tröstade honom. De kände varandra sedan många år tillbaka.

Lidija var änka och hade alltid varit förtjust i Karenin.

Hon besökte Karenin nästan varje dag och hjälpte honom med det praktiska arbetet i hemmet. Hon talade om för tjänstefolket vad de skulle göra och vad de skulle handla. Ibland tog Lidija också hand om Serjozja. Hon ljög för pojken och påstod att hans mor var död.

– Det är därför jag är här så ofta, sade Lidija. Anna Karenina är död så nu får i stället jag sköta om dig och din far.

&

Lidija tog också hand om Karenins post. En dag kom ett brev från Anna Karenina som skrev att hon längtade efter sin son. Anna var tillbaka i Sankt Petersburg och bad att få träffa Serjozja.

Först gömde Lidija undan brevet. Hon ville inte att Karenin skulle se det. Det var bäst att han inte visste att Anna och Vronskij var tillbaka i staden.

Men Lidija förstod att han när som helst skulle få veta det i alla fall.

Efter några dagar bestämde hon sig för att visa honom brevet. De satt i salongen och drack te tillsammans.

– Det har kommit ett brev från Anna, sade Lidija.

Hon gav det till Karenin. Han läste brevet och satt sedan länge tyst.

– Jag har väl ingen rätt att neka henne att träffa sin son, sade han till sist. Det måste hon förstås få göra.

Lidija protesterade. Anna hade övergivit hemmet och familjen. Hon hade lämnat både man och barn och hade inte längre någon rätt att träffa sonen.

– Dessutom tror Serjozja att hans mor är död, sade Lidija. Jag ville inte berätta för honom att Anna frivilligt har lämnat honom. Därför har jag sagt att hon är död.

Karenin nickade. Det fick bli som Lidija ville. Han bad henne skriva ett brev till Anna, där han lät hälsa att han förbjöd henne att träffa Serjozja.

# Födelsedagen

Serjozja trodde inte på att hans mor var död. Han var säker på att hon fortfarande levde och att hon snart skulle komma tillbaka. Han längtade efter henne och ville att hon skulle vara hos honom. Serjozja ville krama sin mor, känna hennes närhet och doft.

Han skulle snart fylla nio år. Dagen före sin födelsedag tänkte Serjozja mycket på sin mor. När han gick till sängs den kvällen bad han till Gud att hans mor skulle vara i hans sovrum nästa morgon när det var hans födelsedag.

&

Anna Karenina blev förtvivlad och arg när hon läste brevet från grevinnan Lidija Ivanovna. Anna hade skrivit till sin man och bett att få träffa Serjozja.

Nu fick hon svar från grevinnan som berättade att Alexej Karenin förbjöd henne att träffa sonen. Anna tyckte inte att Lidija hade med saken att göra. Hon tänkte söka upp Serjozja i alla fall.

Tidigt på morgonen på Serjozjas födelsedag stannade en vagn framför Karenins hus. Klockan var ännu inte åtta. Anna steg ur vagnen. I famnen hade hon några presenter hon köpt. Hon gick fram till huset som tidigare varit hennes hem och ringde på. Efter en stund öppnades dörren av en betjänt. Anna nickade åt honom och skyndade sig sedan in i huset och uppför trappan till Serjozjas rum.

Hon öppnade dörren och smög in i rummet. Hon hörde den sovande pojkens andetag. Anna satte sig på sängkanten, böjde sig fram och kysste sonens panna.

– Serjozja, viskade hon i hans öra.

Han rörde sig i sängen och gäspade. Sedan öppnade han ögonen och fick syn på sin mor. Först var det som om han inte kände igen henne. Serjozja såg förvånad ut. Men strax började han att le.

– Mamma! sade han och sträckte fram sina armar.

De kramade varandra länge och hårt.

– Jag visste det! sade Serjozja. Jag visste att du skulle komma på min födelsedag!

Plötsligt märkte han att Anna grät.

– Mamma, varför gråter du? frågade han.

– Förlåt mig, sade hon och snyftade. Det är bara glädjetårar. Jag är så glad att se dig. Det är så länge sedan jag träffade dig.

Hon kysste honom gång på gång och fortsatte att krama honom hårt.

&

Anna stannade hos sin son nästan en timme. Sedan var hon tvungen att gå. Karenin brukade komma in i Serjozjas rum klockan nio varje morgon. Innan dess måste hon ge sig iväg. Både Anna och Serjozja grät när de skulle skiljas.

– Gå inte än! sade Serjozja.

– Jag måste men jag kommer tillbaka, sade Anna. Jag vet inte när, men jag kommer tillbaka. Det lovar jag. Du glömmer väl inte bort mig?

– Aldrig! Aldrig! snyftade Serjozja.

Hon gav honom en sista kyss och rusade ut ur rummet, nerför trappan och ut till vagnen som fortfarande stod på gatan och väntade.

Först när hon satt i vagnen märkte Anna att hon höll i Serjozjas födelsedagspaket. Hon hade glömt att ge honom presenterna.

&

Anna Karenina och greve Vronskij stannade bara en kort tid i Sankt Petersburg. Anna förstod snart att hennes gamla vänner inte ville träffa henne. De låtsades inte se henne.

När hon hade varit Vronskijs hemliga älskarinna hade folk fortfarande hälsat på henne och pratat med henne, men det gjorde de inte längre. Nu levde hon öppet tillsammans med Vronskij utan att vara gift med honom. Det var en skandal. Anna betraktades som en dålig kvinna som hade övergivit sin man och sitt barn.

Anna kom ihåg första mötet med Vronskijs mor. De hade haft sällskap på tåget till Moskva. Den äldre kvinnan skulle hälsa på sin son, och Anna skulle försöka rädda sin brors äktenskap. Då hade hon träffat Vronskij för första gången. Han hade stått på perrongen och väntat på sin mor.

Det skulle Anna aldrig glömma. Strax därefter hände den hemska olyckan. Den skulle Anna heller aldrig glömma. En man blev överkörd och dödad av ett tåg.

Den gången hade Vronskijs mor tyckt mycket bra om Anna. Det gjorde hon inte längre. Hon hatade Anna och menade att hon hade förstört sonens liv och karriär.

Anna tyckte att det kändes som om alla människor i Sankt Petersburg hatade henne. Hon ville lämna staden så fort som möjligt. Vronskij ägde en stor gård långt ute på landet och de bestämde sig för att flytta dit. Tillsammans med den lilla dottern Annie skulle Anna och Vronskij leva ett vanligt familjeliv långt bort från människorna i Sankt Petersburg.

# Sommar på landet

När det blev sommar flyttade Dolly och hennes barn ut till Levins och Kittys gård på landet. De hade förstås kunnat bo på sitt eget lantställe, några mil därifrån, men Kitty övertalade systern att bo hos dem.

Dollys man, Stiva, var kvar i Moskva och arbetade. Men två gånger under sommaren kom han på korta besök. Då var han mest ute i skogen och jagade med Levin. Dolly märkte att hennes man inte brydde sig så mycket om henne längre.

Dollys och Kittys mor, furstinnan, tillbringade också sommaren på gården. Eftersom Kitty var gravid och väntade sitt första barn ville furstinnan vara nära henne, även om barnet inte skulle födas förrän till hösten. Hon ville vara där och se till att Kitty skötte om sig och inte ansträngde sig för mycket.

&

När någon månad av sommaren hade gått fick de veta att Anna Karenina och greve Vronskij hade flyttat till en gård i närheten. De bodde bara sju mil bort. Furstinnan och Kitty började genast tala illa om dem. De sade att Anna och Vronskij var två hemska människor.

– Jag hoppas att jag aldrig behöver möta någon av dem igen, sade furstinnan.

Kitty nickade och höll med, men det gjorde inte Dolly. Hon tyckte fortfarande mycket om sin mans syster och ville gärna träffa henne igen. Hon förstod att Anna hade det svårt och hade förlorat många vänner efter att hon lämnat sin make och sin son. Dolly ville visa att hon själv tyckte lika bra om Anna nu som förut. Hon bestämde sig för att resa till gården där greve Vronskij och Anna Karenina bodde.

Två dagar senare gav Dolly sig iväg. Hon tog inte med sig barnen. Furstinnan och Kitty lovade att passa dem. Levin hade ordnat med hästar och vagn. Dolly reste tidigt på morgonen. Det skulle ta nästan hela dagen innan hon var framme hos Anna och Vronskij.

&

Under resan tänkte Dolly mycket på Anna. Hon förstod inte varför folk tyckte illa om henne. Vad hade Anna egentligen gjort för fel? Hon hade lämnat en man som hon inte älskade. I stället levde hon nu med Vronskij. Var det fel av henne att vilja leva med den man som hon älskade?

Kanske skulle jag ha gjort samma sak, tänkte Dolly. Kanske var det dumt att jag lät mig övertalas av Anna att stanna hos min man. Han har tröttnat på mig. Det är möjligt att jag borde ha lämnat Stiva. Kanske hade jag kunnat träffa en annan man som skulle ha älskat mig mera.

Dolly tyckte att Anna gjorde rätt som lämnade Karenin och i stället valde att leva med Vronskij. Hon var lycklig tillsammans med honom.

Anna är inte förtryckt som jag, tänkte Dolly. Hon gör som hon vill. Hon är en stark kvinna som inte låter andra människor bestämma över hennes liv.

# Vronskijs gård

Anna Karenina blev väldigt överraskad men också mycket glad över att Dolly kom och hälsade på. Även greve Vronskij verkade glädja sig åt det oväntade besöket. Han hälsade hjärtligt på Dolly, men ursäktade sig sedan och sade att han hade en del arbete att göra. Han förstod att damerna ville vara för sig själva.

Dolly tyckte att Anna var vackrare än någonsin. De var ungefär jämnåriga, men hon kände sig ändå gammal och ful vid Annas sida.

– Du ser ut att må bra, sade hon.

– Jag mår faktiskt utmärkt, svarade Anna. För inte så länge sedan var jag så olycklig att jag ville dö. Och jag dog nästan i barnsängsfeber efter att ha fött Annie.

– Ja, jag hörde talas om det, sade Dolly. Jag förstår att du var mycket sjuk.

– Men nu är jag frisk och mår bra, sade Anna. Jag känner mig till och med lycklig. Jag är inte lagligt skild från Karenin men jag behöver inte leva med honom längre. Det enda som gör mig sorgsen är att jag inte får ha Serjozja hos mig. Annars är jag lycklig. Jag är tillsammans med Vronskij, den man jag älskar.

– Ja, jag förstår att du har det bra här, sade Dolly.

Hon var imponerad av det flotta, lyxiga huset som låg i en stor, grönskande park. Det var en gammal stenbyggnad i två våningar. Vronskij hade anställt hantverkare, som hade rustat upp huset och gjort det bekvämt.

Anna visade Dolly gästrummet där hon skulle bo. Dolly hade aldrig sett ett så vackert rum förut. Hon beundrade de dyrbara möblerna och mattorna, de tjocka gardinerna och de broderade kuddarna som låg på den stora sängen. Hon förstod att Vronskij var mycket rik.

&

Dolly stannade två dagar hos Anna och Vronskij.

Allt på deras gård var verkligen vackert och välskött. Men det var kanske inte så konstigt. De hade tjänstefolk som tog hand om städning, matlagning, barnpassning, trädgårdsskötsel och allt annat som måste göras.

Två kvinnor var anställda för att sköta om den lilla flickan, Annie. Anna Karenina tycktes inte ägna särskilt mycket tid åt sin dotter. Hon verkade nästan inte bry sig om henne. Det tyckte Dolly var mycket underligt.

Snart märkte hon också att Anna betedde sig underligt på andra sätt. Hon var inte lika snäll och vänlig som hon brukade vara förr. Ibland verkade hon vresig, spänd och nervös. Dolly trodde inte att Anna Karenina var så lycklig som hon påstod.

&

Nästa dag blev Dolly ensam med Vronskij en stund. Han sade att han ville prata med henne.

– Jag vet att du är en av Annas bästa vänner och att hon verkligen litar på dig, sade han. Just nu har vi det ganska bra, men jag vet inte hur det kommer att bli i framtiden.

För att jag och Anna ska bli riktigt lyckliga tillsammans måste vi gifta oss. Men det kan vi bara göra om hon skiljer sig från sin man.

Vronskij trodde att Karenin skulle gå med på skilsmässa. Men Anna måste i så fall skriva till honom och be om det. Vronskij ville att Dolly skulle övertala Anna att skriva ett brev till Karenin.

– Jag tänker också på min dotter, Annie, sade Vronskij. Eftersom Anna är gift med Karenin så räknas Annie som hans dotter enligt lagen. Och om jag och Anna får fler barn i framtiden kommer de också att betraktas som Karenins barn. Därför måste vi gifta oss.

Dolly höll med om allt som Vronskij sade. Hon lovade att försöka övertala Anna att skriva till Karenin.

# Anna och Dolly

På kvällen åt Dolly middag tillsammans med Anna och greve Vronskij. Det var en fantastisk måltid med mycket god mat. Men Dolly trivdes ändå inte vid bordet. Samtalet gick trögt. Hon hade svårt att prata med Anna och Vronskij och de verkade ha svårt att prata med varandra. Stämningen var spänd och konstig.

När de hade ätit färdigt sade Dolly att hon var trött och tänkte gå och lägga sig. Hon gick till sitt rum och skulle just klä av sig när Anna knackade på dörren. Hon ville så gärna sitta och prata en stund. Hon undrade hur det var med Kitty.

– Hatar Kitty mig? frågade Anna.

Dolly visste inte vad hon skulle svara.

– Det är bra med Kitty, sade hon till sist.

Hon gjorde rätt som gifte sig med Levin. Det är en bra man, den bästa man kan tänka sig. Men nu vill jag prata om dig och ditt äktenskap. Ska du inte be Karenin om skilsmässa?

– Han kommer aldrig att gå med på det, svarade Anna. Förut var han beredd att skiljas, men inte nu längre. Nuförtiden är det grevinnan Lidija Ivanovna som bestämmer i hans hus. Han lyssnar alldeles för mycket på henne och gör precis som hon säger. Hon vill inte att Karenin ska skilja sig.

Dolly tyckte att Anna åtminstone borde skriva till honom och fråga.

– Det är ingen idé, sade Anna. Och jag kommer aldrig att få ta hand om Serjozja. Jag gjorde ett val. Jag kunde välja mellan att behålla min son eller vara tillsammans med greve Vronskij. Jag valde Vronskij framför min son.

Plötsligt började hon gråta.

– Vad har jag gjort? Valde jag fel? snyftade hon.

Dolly försökte trösta henne.

– Du kan inte ändra på någonting nu, sade hon.

– Du har valt att leva med Vronskij. Det bästa vore om du också kunde gifta dig med honom, om inte annat så för era barns skull, fortsatte Dolly.

Dolly berättade vad Vronskij hade sagt. Han ville vara laglig far till Annie och de barn som de skulle få i framtiden.

Anna Karenina ruskade på huvudet.

– Jag kommer inte att få fler barn, sade hon. Jag dog nästan när jag fick Annie. Jag tänker inte bli gravid igen. Vronskij får inte längre komma nära mig. Jag tänker aldrig ligga med honom igen.

Dolly visste inte vad hon skulle säga. Hon satt tyst en lång stund.

– Är du säker på det? frågade hon till sist.

– Ja, på det sättet kommer Vronskij och jag aldrig mer att vara tillsammans som man och kvinna, svarade Anna. Jag tänker inte bli gravid igen. Jag är inte rädd att dö, men jag vill inte föda fler barn till denna olyckliga värld.

&

Nästa dag tog Dolly farväl av Anna och Vronskij. De försökte övertala henne att stanna några dagar till, men hon sade att hon måste hem till sina barn.

När Dolly åkte därifrån kände hon lättnad. Hon längtade efter sin familj. Hon längtade till och med efter Stiva och kände inte längre att hon kanske borde ha lämnat sin man.

Hon förstod att Vronskij och Anna inte var lyckliga tillsammans. De verkade ha hur mycket pengar som helst. Deras hem var lyxigt och vackert, men Dolly var inte alls avundsjuk på dem. Allt var bättre än att leva som Anna Karenina.

# Svartsjuka

Anna och Vronskij bodde kvar på landet under resten av sommaren. Men när hösten närmade sig började båda känna sig uttråkade. Deras lugna liv var ganska trist.

Anna lät tjänstefolket sköta hushållet. De anställda kvinnorna fick ta hand om dottern. Själv satt hon mest och läste romaner.

Vronskij gjorde en del resor medan Anna stannade kvar på gården. Oftast var han bara borta några dagar. Vid något tillfälle skulle han till en ridtävling, en annan gång gällde det ett viktigt affärsmöte. Han reste till Moskva för att ordna med ett hus dit han och Anna kunde flytta senare på hösten. Ingen av dem hade lust att återvända till Sankt Petersburg. Folk skvallrade för mycket om dem där. De skulle få det bättre i Moskva.

Vronskij kände att han måste lämna gården ibland. Han måste få ha sin frihet och resa vart han ville när han hade lust. Men han visste att Anna inte tyckte om det. Hon blev svartsjuk och inbillade sig att han mest var ute och roade sig.

Anna började tro att Vronskij inte längre älskade henne, i alla fall inte lika mycket som förr. Kanske borde hon skriva till Karenin trots allt och be om skilsmässa. Då kunde hon gifta sig med Vronskij och han skulle inte kunna lämna henne så lätt.

&

En gång när Vronskij var på affärsresa kände Anna sig ovanligt svartsjuk och orolig. Dottern Annie hade en lätt förkylning. Det var inget allvarligt, men Anna skickade ändå ett telegram till Vronskij. Hon ville att han genast skulle komma hem eftersom flickan var svårt sjuk.

Vronskij åkte hem så fort han fick telegrammet. Han blev lättad när han förstod att dottern mådde bra. Men han blev också arg på Anna som hade lurat honom att komma hem.

– Varför ljuger du för mig? frågade han. Det finns ingen anledning för dig att vara svartsjuk när jag reser bort. Du måste låta mig ha lite frihet. Du behöver inte vara rädd att jag ska lämna dig. Jag älskar dig över allt annat. Har du inte förstått att jag inte kan leva utan dig?

Anna svarade inte. Hon trodde inte på vad Vronskij sade. Men efter en stund bad hon ändå om förlåtelse.

– Min högsta önskan är att vi ska gifta oss, sade Vronskij.

Anna lovade att skriva till sin man och be om skilsmässa. Det gjorde hon också redan nästa dag.

Några veckor senare lämnade Anna och greve Vronskij gården. De flyttade till sitt nya hus i Moskva. Där levde de som gifta i väntan på ett svar från Karenin.

Skulle han gå med på skilsmässa eller inte?

# Levin och Vronskij

Även Kitty och Levin flyttade till Moskva på hösten. Det var Kittys mor, furstinnan, som krävde det. Hon var orolig för sin havande dotter och menade att Kitty måste föda barnet i Moskva. Hon ansåg att läkarna var mycket bättre där än på landet.

Levin höll inte med om det, men det blev ändå som furstinnan ville. Han flyttade med Kitty till hennes föräldrahem i den stora staden.

Det skulle dröja ännu en tid innan det var dags för Kitty att föda. Levin visste inte riktigt vad han skulle göra i Moskva. Han längtade tillbaka till gården på landet. Där fanns det alltid arbete att ta itu med. I staden hade han inga sysslor att sköta. Han kände sig rastlös och onyttig där.

&

En kväll gick Levin ut med Stiva Oblonskij. De åt på restaurang och besökte sedan en klubb för herrar. De hade just kommit in när Levin fick se att greve Vronskij var där.

Först tänkte Levin gå igen. Han hade ingen lust att träffa sin gamle rival.

Han hade dubbel anledning att tycka illa om den mannen. Det var Vronskijs fel att Kitty hade sagt nej första gången Levin friade till henne. Sedan var det också Vronskijs fel att Kitty blev sjuk. Han övergav henne för en annan kvinna, för Anna Kareninas skull. Den gången gjorde han Kitty mycket illa.

Men allt det där hände för länge sedan, tänkte Levin. Jag kan inte vara arg på Vronskij hela livet. Jag känner honom inte ens. Det kanske är en riktigt bra och trevlig karl. Och om han inte hade övergivit Kitty skulle hon antagligen aldrig ha blivit min hustru. Det är möjligt att jag borde vara tacksam mot Vronskij. Jag har i alla fall inte längre någon anledning att tycka illa om honom.

När Stiva fick syn på greve Vronskij ropade han på honom. Vronskij gick fram till Levin och Stiva.

– Känner herrarna varandra? frågade Stiva.

– Nej, det kan man inte säga, svarade Levin, men vi har mötts som hastigast.

– Ja, vi har åtminstone hälsat på varandra, sade Vronskij.

Levin sträckte fram sin hand och ansträngde sig för att vara trevlig. Efter en stund var de mitt uppe i ett samtal om hur man sköter ett jordbruk på bästa sätt. De kom bra överens med varandra.

Stiva stod bredvid och lyssnade. Han visste inte mycket om jordbruk och ville hellre prata om något annat.

– Hur står det till med min syster? frågade han.

– Jo, tack, Anna mår ganska bra, svarade Vronskij. Men hon är lite ensam. Hon har inte så många vänner här i Moskva. Men ibland träffar hon ju Dolly, din fru.

Stiva nickade. Sedan fick han plötsligt en idé.

– Vi kanske skulle hälsa på Anna, sade han. Är hon hemma?

– Ja, hon är hemma, sade Vronskij. Ett besök skulle säkert glädja henne. Tyvärr kan jag inte följa med. Jag har stämt möte med en person. Men jag tycker absolut att ni ska åka hem till Anna.

– Vad säger du Levin? frågade Stiva. Du känner ju inte min syster. Är det inte dags att du äntligen träffar henne?

Levin funderade en stund. Han var inte säker på att Kitty skulle tycka om att han träffade Anna Karenina. Men så bestämde han sig.

– Jo, jag vill gärna lära känna din syster, sade han.

# Ett besök hos Anna

Utanför klubben hejdade Stiva en vagn. Tillsammans med Levin åkte han iväg till greve Vronskijs och Anna Kareninas hem. I vagnen berättade han om Annas försök att få sin man att gå med på skilsmässa.

– Men Karenin har ännu inte svarat, sade Stiva. Han verkar ha svårt att bestämma sig.

Vagnen körde in på en gårdsplan. Stiva betalade kusken. De gick fram till huset där Anna och Vronskij bodde. De ringde på. En betjänt följde dem uppför trappan till övervåningen, där Anna Karenina satt och läste.

Hon reste sig och log vänligt mot besökarna. Stiva presenterade Levin för sin syster.

– Det gläder mig att äntligen få träffa er, sade hon. Jag har hört talas så mycket om er. Er hustru, Kitty, känner jag ju lite grann. Tänk att hon ska bli mor nu!

Anna undrade om de ville ha te. Herrarna tackade ja.

&

Stiva och Levin stannade ungefär en timme hos Anna Karenina. Under den tiden blev Levin mycket förtjust i henne. Han tittade på hennes vackra, livfulla ansikte och lyssnade på hennes kloka ord.

Det var lätt att prata med henne. Anna var bildad och intelligent. Levin blev hänförd, nästan förtrollad, både av hennes skönhet och hennes sätt att tala.

När de gick därifrån tycke han att Anna var en av de mest förtjusande kvinnor han någonsin hade träffat.

&

Det var ganska sent när Levin kom hem men hans hustru var fortfarande vaken. Han sade att han hade träffat greve Vronskij på klubben och att de kom riktigt bra överens.

– Det är faktiskt en trevlig karl, sade Levin.

Sedan berättade han om mötet med Anna Karenina.

– Det var Stiva som tyckte att jag absolut skulle träffa henne, förklarade han.

Levin märkte att han rodnade när han talade om vilket gott intryck Anna hade gjort på honom.

– Hon är vacker, intelligent och behaglig, sade han. Fast det är förstås synd om henne också. Hon har det svårt och går fortfarande och väntar på skilsmässa.

Kitty tittade undrande på honom. Plötsligt började hon gråta.

– Men vad är det? frågade Levin. Hur är det fatt?

– Du har blivit förälskad i den avskyvärda kvinnan! skrek Kitty. Anna Karenina har förhäxat dig! Hon förhäxar alla män! Jag hatar henne!

Levin försökte lugna sin hustru. Han bad om förlåtelse. Han borde inte ha gått med på att träffa Anna. Kitty lugnade sig först när Levin lovade att försöka undvika att möta Anna igen.

&

Anna Karenina satt hemma och väntade på Vronskij.

Hon tänkte på Levin, hon hade märkt att han blev förtjust i henne. Anna visste att hon hade makt över män och lätt väckte starka känslor hos dem.

Men varför har jag då inte makt över Vronskij? Varför älskar han mig inte längre lika mycket?

Anna var säker på att Vronskijs känslor för henne höll på att svalna. Hon var rädd att han skulle träffa någon annan och överge henne. Vad skulle hon då ta sig till? Då skulle hennes liv vara slut!

Till sist hörde Anna att Vronskij kom hem.

– Varför är du så sen? frågade hon när han kom in. Varför följde du inte med Stiva och Levin hit? Vem var det du skulle träffa?

– Litar du inte på mig? frågade han. Tror du att jag träffar andra kvinnor? Det förstår du väl att jag inte gör. Jag älskar dig högre än allt annat på jorden.

Anna önskade att hon kunde tro honom. Men det gjorde hon inte.

# Förlossningen

Klockan var sju på morgonen. Kitty hade just vaknat. Hon kände att det var dags nu. Barnet skulle födas. Levin sov vid hennes sida. Hon sträckte ut handen och rörde försiktigt vid hans axel.

– Konstantin, du måste vakna, sade hon. Det är dags. Barnet ska födas.

Levin blev genast klarvaken. Han reste sig snabbt ur sängen, klädde på sig, rusade ut ur rummet och ropade på tjänstefolket. När han fick syn på en betjänt bad han honom att ge sig iväg och hämta barnmorskan. En tjänsteflicka fick gå in och se till Kitty. Själv skulle han hämta läkaren.

Levin kände sig mycket orolig när han gick genom den tysta staden.

Det var fortfarande tidigt. Människor hade ännu inte vaknat. Han var orolig för Kitty. Tänk om något hände under förlossningen, så att Kitty dog! Levin skyndade på stegen och var snart framme vid läkarens hus. Han ringde på. En betjänt öppnade dörren. Levin sade att han måste träffa läkaren, men betjänten vägrade att släppa in honom.

– Doktorn sover, sade han. Han har sagt till att han inte vill bli väckt förrän tidigast klockan nio.

– Men det är ju bråttom! skrek Levin. Det kanske gäller livet! Gör nu som jag ber er. Väck doktorn och hälsa från mig! Säg att det brådskar.

– Tyvärr, det kan jag inte göra, sade betjänten. Jag har mina order.

Levin svor för sig själv. Han skulle bli tvungen att muta betjänten. Han tog fram en stor sedel som han gav till mannen.

– Nå, jag ska se vad jag kan göra, sade betjänten.

Levin fick sitta ner i ett väntrum. Tiden gick. Han tyckte att det kändes som en evighet, men antagligen dröjde det bara några minuter innan läkaren kom.

– God morgon, Levin! sade han glatt. Vad kan jag stå till tjänst med?

Levin berättade att hans hustru skulle föda barn.

– Det är säkert ingen brådska, sade läkaren. Det brukar dra ut på tiden. Låt mig få äta frukost och dricka kaffe först. Jag kommer om en timme.

– Nej, för Guds skull! Ni måste komma nu genast! sade Levin.

Till sist lovade läkaren att vara där om en halvtimme.

&

När Levin kom tillbaka hem var både Kittys mor och barnmorskan i rummet hos Kitty. Efter en stund kom också doktorn. Kitty låg i sängen. Hon var svettig och stönade ibland.

De sade åt Levin att vänta utanför.

Han satte sig i ett rum intill. Men ibland blev han rastlös, reste sig och vankade omkring. Han mådde inte bra. Det kändes som om en katastrof skulle ske. Han visste att han borde glädjas åt att hans barn snart skulle födas, men han vågade inte tro att allt skulle gå bra. Han kände sig nästan lika förtvivlad som när han satt vid sin bror Nikolajs dödsbädd.

Timmarna gick.

Levin visste inte hur länge han hade väntat. Ibland kunde han höra Kittys skrik från sovrummet. Några gånger rusade han in i rummet. Han var säker på att Kitty höll på att dö. Men läkaren sade att allt gick bra och att Levin måste gå ut igen. De skulle säga till när han fick komma in.

Levin väntade ytterligare en stund. Plötsligt hördes fruktansvärda skrik.

– Nu dör hon, mumlade Levin för sig själv.

Han ville åter rusa in i rummet, men i stället höll han för öronen och satt kvar.

Efter en stund tystnade skriken.

Levin snyftade till. Han förstod att Kitty var död nu. Det kändes fruktansvärt.

Till sist öppnade läkaren dörren. Levin hade slutat tro att han någonsin mer skulle få se sin hustru i livet. Men läkaren log och sade att Levin kunde komma in nu och titta på sitt barn.

Kitty hade fött en son. Allt hade gått som det skulle. Både modern och det nyfödda barnet mådde bra och Levin hade blivit far.

# Gräl

Alexej Karenin hade svårt att bestämma sig för om han skulle gå med på skilsmässa eller inte.

Grevinnan Lidija Ivanovna fortsatte att besöka honom nästan varje dag. Hon tog hand om Karenin och hans son Serjozja.

Lidija hade en stark kristen tro. Hon tyckte inte att Karenin skulle skilja sig från Anna. De hade gift sig i kyrkan inför Gud. Då var det ett brott mot Guds vilja att skilja sig. Det fanns ingen anledning att uppfylla Annas önskan. Hon hade övergett man och barn och hade varken rätt till skilsmässa eller att få ta hand om sin son. Lidija och Karenin var överens om att det var bäst om Serjozja helt kunde glömma sin mor. De talade aldrig om Anna när han var i närheten.

Till sist bestämde Karenin sig. Han tänkte inte gå med på skilsmässa. Han skrev ett brev till Anna och meddelade sitt beslut.

&

Anna Karenina blev inte särskilt upprörd när hon fick brevet från sin man. Hon hade redan förstått att han inte skulle gå med på skilsmässa och att hon aldrig mer skulle få se sin son.

– Det gör ingenting, sade hon till Vronskij. En skilsmässa har inte längre någon betydelse. Mitt liv är redan förstört.

Vronskij protesterade. Han tyckte att Anna hade fel. Om Karenin hade gått med på skilsmässa hade de kunna gifta sig och bli en vanlig familj. Det hade varit bra för dem allesammans, speciellt för dottern Annie och de barn de skulle få i framtiden.

– Det blir inga fler barn, sade Anna.

– Jag vill gärna ha fler barn, sade Vronskij.

– Jag vet det, sade Anna. Du tänker bara på dig själv. Du bryr dig inte alls om vad jag tycker.

Så var grälet igång. De grälade allt oftare.

I tysthet, utan att säga det rent ut, anklagade de varandra för att livet inte hade blivit som de hade tänkt sig. Anna menade att det var Vronskijs fel att hon aldrig mer skulle få träffa Serjozja. Vronskij tyckte att det var Annas fel att de inte kunde leva som en vanlig familj. Om hon hade betett sig på ett annat sätt skulle nog Karenin ha gått med på skilsmässa. Det var Vronskij nästan säker på.

&

Anna vantrivdes i Moskva. Hon längtade till landet. Det var snart sommar och redan alltför hett i staden. Dessutom hade hon nästan inga vänner där. Men Vronskij verkade ha massor av vänner. Han var ofta ute och roade sig.

Anna blev allt mer svartsjuk. Hon var övertygad om att Vronskij inte älskade henne lika mycket som förr. Han träffade säkert andra kvinnor. Snart skulle han överge henne och gifta sig med en annan kvinna, någon som i framtiden gärna födde hans barn.

Anna visste att Vronskij mor, grevinnan, ville att han skulle gifta sig med en ung furstinna. Grevinnan bodde nu i ett hus i ett samhälle strax utanför Moskva.

Där bodde också furstinnan Sorokina som var sällskapsdam åt grevinnan.

Vronskijs mor önskade att sonen skulle gifta sig med denna unga, vackra kvinna. Kanske var det också vad Vronskij ville.

Anna kände att de genast måste lämna Moskva. Om de stannade kvar skulle hon mycket snart förlora Vronskij till en annan kvinna.

&

En kväll när Vronskij kom hem hade Anna tagit fram resväskor och börjat packa.

– Jag tycker att det är dags att vi flyttar till landet nu, sade hon.

Vronskij nickade. Han höll med. Under den senaste tiden hade de ofta talat om att de snart borde flytta till gården på landet.

– Det finns väl inget som håller dig kvar här, sade Anna. Jag föreslår att vi reser redan i övermorgon.

Vronskij funderade.

– Jag har lovat att hälsa på min mor i övermorgon, sade han. Det är bättre om vi reser nästa dag.

Anna tittade ilsket på honom.

– Det kanske är bättre att vi inte reser alls, sade hon. Om vi stannar kvar i Moskva kan du hälsa på din mor och den unga furstinnan så ofta du vill.

Vronskij suckade.

– Jag förstår inte vad du menar, sade han.

– Det gör du nog, sade Anna. Jag vet att din mor tycker att du ska överge mig och gifta dig med furstinnan Sorokina. Det är förstås henne du vill träffa när du besöker din mor. Du älskar mig inte längre! Du tänker lämna mig!

– Herregud, Anna! Varför säger du så! skrek Vronskij. Är du alldeles galen? Det är klart att jag älskar dig! Jag föreslog ju bara att vi skulle vänta en dag med resan. Men vi åker i övermorgon om du vill. Jag kan hälsa på min mor redan i morgon.

Anna började gråta.

– Det är lika bra att du överger mig, snyftade hon. Jag är en dålig kvinna. Jag är bara till besvär. Gift dig med en annan, bättre kvinna. Gift dig med någon du älskar!

Vronskij bad henne att lugna sig. Det fanns ingen anledning att vara svartsjuk. Visst älskade han henne fortfarande. Han älskade henne mer än någonsin.

– Anna, varför ska du plåga dig själv och mig med sådana tankar? frågade han.

Han kysste hennes händer, smekte hennes kinder. Till sist lugnade Anna sig.

– Förlåt mig, jag är så trött och förvirrad, sade hon.

Hon hade huvudvärk och ville genast gå och lägga sig. Den här natten tänkte hon sova för sig själv i ett eget rum. Denna natt ville hon inte dela säng med Vronskij.

# Anna säger farväl

Anna sov inte mycket den natten. Hon visste inte vad hon skulle ta sig till. Hon visste inte om Vronskij älskade henne eller inte. Ena stunden trodde hon att han faktiskt gjorde det, men i nästa stund var hon säker på att han ljög. Vronskij påstod att han älskade henne, men egentligen älskade han någon annan, förmodligen den unga furstinnan Sorokina.

Ibland lade Anna sig på sängen eller satte sig i en fåtölj, men mest gick hon oroligt fram och tillbaka i rummet. Hon visste inte vad hon skulle göra om Vronskij lämnade henne. Vart skulle hon ta vägen? Var skulle hon bo?

Det här måste få ett slut, tänkte hon. Jag kan inte fortsätta leva på det här sättet. Det bästa skulle vara att dö. Det är lika bra att jag tar livet av mig. Kanske kommer Vronskij att sakna mig då.

Kanske kommer han att sörja mig. Jag hoppas att han kommer att lida!

Anna ville hämnas på Vronskij. Hon kunde göra det genom att begå självmord.

Anna fortsatte att gå fram och tillbaka i rummet. Först framåt gryningen var hon så utmattad att hon lade sig på sängen och somnade.

&

När Anna vaknade på förmiddagen hade Vronskij redan gått ut. En betjänt berättade att greven skulle göra några ärenden och sedan åka och hälsa på sin mor.

Anna Karenina klädde på sig. Hon kände sig fortfarande orolig och visste inte vad som skulle hända i framtiden. Älskade Vronskij henne eller inte? Anna bestämde sig för att besöka Dolly. Dolly skulle kanske kunna ge henne något råd, tala om vad hon borde göra med sitt liv.

Om jag nu alls ska fortsätta att leva, tänkte Anna.

Hon ropade på en betjänt och bad honom att ordna en vagn. Hon tänkte åka till familjen Oblonskij.

Det tog bara en liten stund att komma dit. Anna steg ur vagnen, gick fram till huset och ringde på. Dörren öppnades av en tjänsteflicka. Anna frågade om Dolly var inne. Flickan svarade ja.

– Är hon ensam eller har hon besök? undrade Anna.

– Fruns syster, Kitty, är på besök, sade flickan. Jag ska genast gå och berätta att ni är här.

Medan Anna väntade tänkte hon på Kitty. Vronskij hade varit förälskad i Kitty. Kanske ångrade han att han inte hade gift sig med henne. Nu var Kitty gift med Levin, som nyligen besökt henne i sällskap med Stiva. Då hade Anna märkt att Levin blev förtjust i henne, ja, nästan förälskad.

Tjänsteflickan kom tillbaka och följde sedan Anna till Dollys rum.

– Anna! Så glad jag är att se dig! sade Dolly. Jag trodde att du och Vronskij redan hade flyttat ut till landet.

– Nej, som du ser är jag fortfarande kvar, sade Anna i kylig ton.

Dolly tyckte att Anna verkade vara på ett konstigt humör. Hon såg orolig, nästan rädd ut.

– Var är Kitty? frågade Anna. Jag vet att hon är här. Hon kanske inte vill träffa mig?

Dolly rodnade. Det var precis så det var. När tjänsteflickan anmälde Anna Kareninas besök gick Kitty in i ett annat rum.

– Kitty kommer säkert strax, sade Dolly. Hon är inne i barnkammaren och ammar sin son. Du har väl hört att hon och Levin just har fått barn. Jag ska gå in till henne och säga att du är här.

Efter en stund kom Dolly tillbaka i sällskap med Kitty. Kitty förstod att hon åtminstone måste hälsa på Anna, även om hon inte hade lust att göra det.

Hon räckte fram sin hand.

– Det gläder mig att träffa dig igen, sade Kitty.

Hon tyckte att Anna tittade fientligt på henne.

– Jag träffade din man för inte så länge sedan, sade Anna. Levin var hemma hos mig. Jag tyckte mycket bra om honom.

Kitty rodnade. Hon svarade ingenting.

– Var är Levin nu? frågade Anna.

– Han har rest till landet, sade Kitty. Jag ska också åka dit snart med vår nyfödde son.

– Du måste hälsa honom från mig, sade Anna.

Sedan visste hon inte riktigt vad hon skulle säga. Hon hade kommit för att prata med Dolly och kanske få några goda råd om vad hon borde göra med sitt liv. Men hon kunde inte prata med Dolly när Kitty var där.

– Jag måste gå nu, sade Anna. Jag kom bara hit för att säga farväl.

– Det var snällt av dig, sade Dolly. När reser ni till landet?

Anna svarade inte på frågan.

– Jag kom bara hit för att säga farväl, sade hon igen.

Hon vände sig om och skyndade sig därifrån.

När hon hade gått undrade systrarna vad Anna Karenina egentligen hade menat och vad hon ville med sitt besök.

De var överens om att det var något konstigt med Anna denna dag. Hon var vackrare än någonsin men verkade samtidigt rädd och förtvivlad.

– Något måste ha hänt men jag förstår inte vad, sade Dolly.

# Döden

När Anna Karenina kom ut från Oblonskijs hus visste hon inte vart hon skulle ta vägen. Förvirrad irrade hon längs Moskvas gator.

Det var bra att hon inte hade pratat med Dolly om sitt förhållande med Vronskij.

Dolly skulle bara ha glatt sig åt min olycka, tänkte Anna. Hon skulle ha tyckt att det var rätt åt mig. Och Kitty skulle ha blivit ännu gladare över att jag har det svårt. Hon avskyr mig verkligen. Jag vet det. Kitty hatar mig för att jag tog Vronskij från henne. Hon är arg för att Levin tycker bra om mig.

– Vi hatar alla varandra, mumlade Anna Karenina för sig själv.

Hon tittade med avsky på de människor hon mötte.

Hon tyckte att de var vidriga och vidrigast av alla människor var Vronskij. Hon hatade honom för att han hade slutat älska henne, för att han nu tänkte överge henne och gifta sig med någon annan.

Hon ville tala om för Vronskij att hon hatade honom och hon måste göra det nu genast.

Anna Karenina började gå mot järnvägsstationen. Hon tänkte ta tåget till landsortsbyn där Vronskijs mor bodde. Det var inte mer än ett par stationer dit. Anna visste att Vronskij var där med sin mor och den unga furstinnan Sorokina, som han antagligen tänkte gifta sig med.

Anna skulle åka dit, överraska dem och berätta hur mycket hon hatade dem.

&

Anna köpte en biljett och satte sig på tåget. Hon tittade oroligt och förvirrat på de andra passagerarna. Hon kände att hon avskydde dem.

Varför ska man leva? tänkte hon. Alla människor hatar varandra.

Tåget körde sakta ut ur staden. Solen sken in genom fönstret. Det var en vacker eftermiddag i slutet av maj.

Efter en stund var Anna framme. Hon steg av tåget och ner på perrongen. Där blev hon tveksam. Det var som om hon inte visste vart hon var på väg.

Först tog Anna några steg i riktning mot huset där Vronskijs mor bodde. Men plötsligt ändrade hon sig och började i stället gå sakta längs perrongen. Hennes hjärta slog mycket fort. Hon gick bredvid järnvägsspåren längre och längre bort på perrongen. När den tog slut stannade hon.

Anna fick syn på ett godståg som var på väg mot stationen. Hon tänkte på sitt första möte med Vronskij på järnvägsstationen i Moskva. Han var där för att möta sin mor. Anna mindes att en olycka hade skett. En man blev överkörd och dödad av ett tåg.

Anna såg att godståget kom närmare. Det körde ganska fort. Det skulle inte stanna vid stationen. Om några sekunder skulle det köra förbi.

Det tunga loket var nära och kom hela tiden närmare. Nu visste Anna Karenina vad hon skulle göra med sitt liv. Hon hade bestämt sig. Allt måste få ett slut. Det fanns inget annat att göra.

När loket bara var några meter bort slängde Anna sig framåt. Hon föll från perrongen ner på järnvägsspåren.

– Herre Gud! Förlåt mig! skrek hon sekunden innan hon dog.

Hela marken skakade när lokets tunga hjul rullade över, skar sönder och krossade Anna Kareninas vackra kropp.

# När livet tar slut

När Anna Karenina kastade sig framför tåget satt greve Vronskij i sin mors hus, bara några hundra meter därifrån. Han och hans mor drack te tillsammans. Den unga furstinnan Sorokina var också där.

Vronskij visste att modern önskade att han skulle lämna Anna och gifta sig med Sorokina. Men det tänkte han absolut inte göra. Han älskade fortfarande Anna och förstod inte varför hon inte ville tro på det. Det var besvärligt att Anna var så svartsjuk. Hon hade ingen anledning att vara det. Han älskade henne mer än någonsin.

Vronskij trodde ändå att allt snart skulle bli bra mellan honom och Anna. Kanske skulle Karenin så småningom ändra sig och gå med på skilsmässa. I så fall kunde han gifta sig med Anna.

Och kanske skulle också Anna ändra sig och gå med på att skaffa fler barn. Vronskij hoppades och trodde att han och Anna kunde bli lyckliga tillsammans i framtiden. De skulle i alla fall aldrig sluta att älska varandra.

Vronskij lyfte koppen och drack en klunk te. På andra sidan bordet satt hans mor och furstinnan Sorokina och pratade med varandra. Vronskij lyssnade inte på vad de sade. I stället försökte han höra vad tjänstefolket pratade om ute på gården. Det hördes upprörda röster därifrån. Det verkade som om något hade hänt.

Vronskij reste sig från bordet, gick fram till dörren och ut på gården. Han vände sig till en betjänt.

– Varför är ni så upprörda? frågade han. Har det hänt något?

– Ja, det har skett en olycka nere vid stationen, svarade betjänten. En dam blev överkörd av tåget.

Vronskij kände en plötslig kyla inom sig. Det högg till av smärta i hans hjärta. Han fylldes av en obeskrivlig fasa. Han anade genast, kände det på sig, att damen som hade blivit överkörd var Anna.

Han rusade nerför backen mot stationen.

– Var är hon? Var är hon? skrek han.

Någon pekade mot stationsbyggnaden. Man hade burit in Annas döda kropp och lagt den på ett bord.

När Vronskij fick se henne började han gråta förtvivlat. Anna Kareninas kropp var krossad men det vackra ansiktet var oskadat.

Han såg hennes svarta lockiga hår. Han såg den halvöppna munnen med de välformade läpparna, som han aldrig mer skulle få kyssa. Han såg hennes grå, orörliga ögon. De var fyllda av skräck och hade förlorat all glans.

Vronskij kände att hans liv var slut. Det hade inte längre någon mening. Han hade förlorat allt.

# Olycka och lycka

Efter Annas självmord tappade greve Vronskij lusten att leva. Han bodde hemma hos sin mor, som tog hand om honom. Hon skötte om honom som ett litet barn.

Modern kunde inte sluta att hata Anna Karenina, inte ens när hon var död.

– Anna var en dålig kvinna, brukade hon säga till sina bekanta. Inte nog med att hon förstörde sitt eget liv. Hon förstörde också livet för sin man, Karenin, och för min stackars son.

Karenin erbjöd sig att ta hand om Annie, Vronskijs och Annas lilla dotter. Hon skulle få växa upp tillsammans med sin halvbror Serjozja. Vronskij gick med på det. Han hade inte kraft nog att ta hand om sin egen dotter.

&

Stiva Oblonskij sörjde sin syster. Han grät förtvivlat på Annas begravning. Han mindes när hon hade kommit på besök och räddat hans äktenskap. Om det inte hade varit för Anna skulle Dolly ha lämnat honom för länge sedan.

Under veckorna efter begravningen var Stiva ofta hemma hos Dolly och barnen på kvällarna. Han var lycklig över att ha en så god hustru och tänkte aldrig mer flörta med andra kvinnor.

Men efter en tid, när den värsta sorgen hade gått över, började Stiva åter längta ut på kvällarna. Han ville delta i Moskvas nöjesliv. Han gick ut och roade sig med sina vänner.

Ibland träffade han andra kvinnor. Dolly förstod att han gjorde det och att han antagligen var otrogen ibland. Men hon orkade inte bry sig om det. Livet gick vidare i alla fall.

&

Levin och Kitty hade lämnat Moskva och flyttat ut till gården på landet. Där levde de lyckliga tillsammans med sin lille son.

Levin var glad att äntligen vara tillbaka, att åter få ta itu med jordbruket och arbetet på gården. Här trivdes han. Här fanns hans hem.

Även Kitty kände att hon hade sitt hem här. Ja, här hade hon sitt hem och sin älskade familj, sonen och maken.

Det hände att hon tänkte på Vronskij och även att hon tänkte på Anna Karenina. Och när hon tänkte på dessa olyckliga människor var hon tacksam över att hon själv hade fått ett så lyckligt liv.

&

Någonstans pågick ett krig. Många ryska soldater deltog i kriget. Greve Vronskij bestämde sig för att anmäla sig som frivillig och bli soldat igen.

Han tänkte gå ut i kriget och offra sitt liv. Livet hade inte längre någon mening för honom. Det gjorde ingenting om han dog. Det var bara bra om detta meningslösa liv kunde bli till nytta för någon annan. Hans liv kunde kanske komma till användning i ett meningslöst krig, som ett offer bland tusentals andra offer.

En dag befann han sig på järnvägsstationen i Moskva. Det var där han hade träffat Anna för första gången. Nu väntade han på ett tåg som skulle föra honom till kriget.

När han blundade kunde Vronskij se Anna Kareninas vackra ansikte framför sig. Han såg hennes leende, han såg hennes ögon. Numera tyckte han att livet var vidrigt men en gång, för inte länge sedan, hade detta ansikte gjort livet värt att leva.

Greve Vronskij stod där och blundade. Han hörde tåget komma in på stationen. Strax var det dags att gå ombord.

***

Anna Karenina är en mycket vacker kvinna. Hon bor i den ryska staden Sankt Petersburg med en tjugo år äldre man och en liten son. Hon älskar sin son mer än allt annat, men hon älskar inte sin man.

En dag får Anna ett brev från sin bror Stiva. Han bor med sin familj i Moskva. Hans fru vill skilja sig och han ber Anna om hjälp. Anna Karenina reser till Moskva för att rädda broderns äktenskap.

I Moskva möter Anna den rike greven Vronskij. Han blir djupt förälskad i Anna och hon besvarar hans kärlek. Snart förstår Anna att hennes eget äktenskap är i fara. Ska hon lämna sin man? Måste hon överge sin son?

Anna Karenina är en av världens mest kända kärleksromaner, fylld av romantik, spänning, glädje och sorg. Den ryske författaren Leo Tolstoj skrev romanen i slutet av 1800-talet.

Johan Werkmäster har återberättat den till lättläst.